<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head>
    <title>La bona lingvo - postparolo</title>
    <link href="style/style.css" rel="stylesheet" type="text/css"/>
  </head>
  <body class="part" epub:type="bodymatter part">

<section class="chapter" epub:type="bodymatter chapter" id="chapter_08_postparolo">

  <h2>Postparolo al la dua eldono</h2>

  <p>La aperon de la unua eldono de <i>La bona lingvo</i> sekvis por mi
  tri surprizoj: (1) tiu libro tre rapide disvendiĝis; (2) mi ricevis pri
  ĝi pli ol centon da leteroj, kio estas alta proporcio rilate al la
  eldonkvanto; (3) multaj recenzoj misatribuis al mi ideojn kaj sintenojn,
   kiujn mi ne havas kaj kiuj nenie troviĝas en la verko.</p>
  <p>Naŭdek kvin elcentoj el la leteroj esprimis ĝeneralan aprobon, eĉ se
  pluraj ankaŭ montris malkonsenton pri tiu aŭ alia punkto. Multaj
  skribintoj akcentis, ke tian libron ili delonge atendis. Perceptiĝis ia
  senpeziĝo, kvazaŭ ili dirus: “Uf! Finfine libro pri Esperanto, kia ni
  ĝin uzas, konas kaj amas!” Ili montris klare, ke ili perfekte komprenas,
   en kiu spirito la libro estis verkita.</p>
  <p>Des pli strange do impresis la recenzoj. Unu, ekzemple, vidis en <i>La bona lingvo</i>
   serion da “akuzoj, kulpigoj, pafoj kaj ofendoj”. Alia titoliĝas “Pledo
  por bona lingvo”. Tria diras, ke “Piron evidente konsideras sian libron
  samtempe defendo kaj atako kontraŭ ĉiuj tendencoj plivastigi la
  vortprovizon de Esperanto el ekstere”. Kvara trovis, ke “plaĉas al lia
  orgojlo fari Prof. Waringhien la cel-tabulo de siaj atakoj kaj
  merdumadoj” ... Kontraste al la leterskribintoj, por kiuj la verketo
  estis nur io priskriba kaj sentoesprima, multaj recenzintoj lokis ĝin en
   la sferon de potencluktoj, konfliktoj, individua konkurado kaj nepra
  volo influi.</p>
  <p>Nu, kontrolinte la presprovaĵojn de ĉi tiu dua eldono, mi relegis la
  tekston speciale por vidi, kie mi defendas, pledas, atakas, pafas,
  kulpigas aŭ ofendas. Tiajn lokojn mi ne trovis. Eble estos interese, ke
  ankaŭ vi, kara leginto, kontrolu atente, ĉu tiuj sintenoj aperas en la
  libro aŭ ĉu ili troviĝas nur en la imago de la recenzintoj. Verŝajne vi
  konstatos, ke nenie mi rekomendas unu formon de Esperanto prefere al iu
  alia, nenie mi malkonsilas uzi neologismojn, neniun mi atakas aŭ volas
  ofendi. Mi faras kvar aferojn:</p>
  <p>(1) Mi provas difini la spiriton de la lingvo kaj noti, kio, ĉe lego aŭ aŭdo, aperas plaĉa aŭ malplaĉa al la ordinaraj uzantoj.</p>
  <p>(2) Mi provas analizi la faktorojn, kiuj influas la lingvon.</p>
  <p>(3) Mi esprimas miajn sentojn kaj preferojn, ofte emfazante, ke ili estas subjektivaj.</p>
  <p>(4) Mi diras, kien, laŭ mia subjektiva rigardo, la lingvo evoluas,
  t.e., kiu formo de lingvo plej probable firmiĝos, kaj kio, plej
  probable, elfalos el la lingvo.</p>
  <p>Alivorte mi tenas min sur tereno <i>priskriba</i>, ne <i>preskriba</i>. Kial tiom da recenzintoj tion misperceptis?</p>
  <p>Estis tre strange por mi malkovri, ke, kiam mi esprimas preferon aŭ
  opinion, kelkaj taksas ĝin rekomendo, aŭ atako al tiuj, kiuj preferas aŭ
   opinias kontraŭe. Kia miriga sinteno! Se mi diras: “Mi ne ŝatas la
  dolĉan kaŭkazan ĉampanon”, tio neniel subdiras: “Neniu trinku tian
  ĉampanon”, “Ni almilitu la kaŭkazĉampanemulojn”, “Nur nekaŭkaza kaj
  nedolĉa ĉampano estas trinkinda”. Estus komike rigardi mian
  gust-esprimon “pledo por franca ĉampano” aŭ el ĝi konkludi, ke “Piron
  evidente konsideras sian diron samtempe defendo kaj atako kontraŭ ĉiaj
  tendencoj plivastigi la trinkadon de dolĉa kaŭkaza ĉampano”. Ke la
  koncerna ĉampano ne plaĉas al mi, tio estas fakto, kiun mi konstatas,
  kiam mi observas min. Kiam mia plej juna filino, kiu laboris en Kaŭkazo
  por la Internacia Ruĝa Kruco, entuziasme lirikas pri tiu por ŝi plej
  ĝuinda vino, venus nek al ŝia kapo nek al la mia la ideo, ke unu el ni
  pravas kaj la alia mal-. Por ni estas evldente, ke gusto, per sia naturo
   mem, ne povas validi por pli ol unu persono. Kiam mi diras. ke mi
  preferas <i>malnova</i> al <i>olda</i>, ke mi trovis ĝin pli bona, mi esprimas ion personan, pure informan; ke oni povas vidi en tio pledon por <i>malnova</i> aŭ rekomendon eviti <i>olda</i>
   estas por mi ege mistere, des pli ĉar mia subjektiveco estas ripete
  emfazata, plej eksplicite, en la libro. Alivorte, miaj diroj pri la
  lingvo estas invito dialogi: “Jen kion mi opinias, kion mi preferas.
  Diru al mi, kion vi opinias, kio plej plaĉas al vi; mi promesas, ke tion
   mi respektos, eĉ se vi pensas aŭ sentas tute malsimile.” Verŝajne mi ne
   estis sufiĉe klara, se tiom da recenzintoj miskomprenis min.</p>
  <p>Nu, miskomprenado estas io ofta kaj neevitebla en homaj rilatoj. Mi
  do nenion riproĉas al tiuj, kiuj misperceptis mian sintenon. Mia reago
  estis nur granda miro, ĉar ion similan mi tute ne atendis.</p>
  <p>Tamen, kvankam mi esence tenas min je la samaj ideoj kiel en 1989, se
   mi verkus hodiaŭ, la libro estus plurrilate malsama. Ekzemple mi
  komentus multe pli mildavorte tion, kion mi perceptas kiel la misjuĝojn
  de Kalocsay kaj Waringhien. Dank' al pluraj leteroj, mi vidas pli klare
  hodiaŭ, kiel ilin markis ilia medio, en kiu la greklatina kulturo aperis
   klare supera, kvazaŭ evidenta modelo. Al tiu ili deziris kiel eble plej
   multe tiri Esperanton, ĉar ili timis, ke ĝi ne sukcesos teni sin viva
  sub la lavango de intelektulaj kritikoj pri ĝia “barbara” naturo, kiun
  oni do civilizu, t.e. greklatinigu.</p>
  <p>Fakte, pri Waringhien grandparte temis la kritikaj partoj de la
  leteroj, kiujn mi ricevis. Kelkaj korespondantoj ne rimarkis, ke mi
  esprimas miajn reagojn, ne pri lia persono, sed pri liaj starpunktoj kaj
   pri la potenco, kiun la Esperanto-kolektivo havigis al li. Feliĉe,
  Waringhien estis iu anime tre granda. En letero de la 28-a de decembro
  1990, li esprimis al mi sian estimon kaj, per plej klara frazo – “Min ne
   vundis via libro” – forigis miajn dubojn pri tio, ĉu, kiel pluraj
  skribis al mi, mi ofendis lin. Li klare akceptis, ke la fakto veki
  indignon ĉe iu ne signifas, ke la indignanto ĉesas respekti kaj alte
  taksi. Por Waringhien kiel por mi, estas grandega diferenco inter
  kritiko kaj atako, inter forta esprimo de negativa sento <i>pri limigita aspekto de ies agado</i>, kaj malica, venenplena insulto al <i>persono</i>,
   kiun oni surtretas, sinaltige. Kritiko egalas al atako nur por iu, kiu
  sentas sin perfekta. Kiu akceptas, ke fuŝo estas io normale homa, kion
  plene eviti ne eblas, tiu trovas normala, ke aperu kritiko, egale ĉu tiu
   estas prava aŭ malprava. Ke Waringhien trovis min malprava, kaj mi lin,
   tio ne gravas: disopinio ne rompas amikan rilaton. Kaj tamen mi
  bedaŭras la tonon, kiun mi uzis pri li en la sesa ĉapitro. Kvankam mi
  konservas la saman opinion pri tio, ke pri multaj punktoj li mistaksis
  Esperanton, se mi nun reverkus la libron, mi esprimus min alistile. Nu,
  se legantoj indignos pri la maniero, laŭ kiu mi traktis lin, mi akceptos
   ilian reagon komprene, kaj certe ne ofendiĝos.</p>
  <p>Eble la leganto sin demandos, ĉu entute havas sencon verki libron
  subjektivan, en kiu esprimiĝas nur gustoj, sentoj kaj ideoj nepruveblaj.
   Mi opinias, ke sur la kampo de lingvo, jes, tio havas sencon. Ĝuste ĉar
   sur tiu tereno estas ege malfacile objektivi, eble eĉ nefareble,
  komparo de la malsamaj subjektivecoj ŝajnas al mi la sola maniero iom
  progresi al rigardo objektiva. Multaj juĝoj pri la lingvo troveblaj en
  PIV, en PAG, en <i>Parnasa Gvidlibro</i>, en multaj lernolibroj kaj
  similaj verkoj fakte estas subjektivaj, kvankam ofte ili prezentiĝas kun
   aŭtoritata tono. Prezento de alia subjektiva vidpunkto povas helpi
  konsideri ilin laŭ pli ĝusta, relativa perspektivo.</p>
  <p>Cetere, la tre favora akcepto, kiun la Esperanto-publiko havigis al
  la unua eldono, montras, ke ĝi ne taksas senutila tian subjektivan
  aliron. Sed egale ĉu vi, kara leginto, aprobas aŭ ne tiun manieron fari,
   mi esperas, ke vi ĉerpis el ĉi tiu verketo plezuron kaj mensan
  stimuladon. Eble eĉ, leginte ĝin, vi pli amos nian lingvon kaj havos pli
   grandan fidon al ĝia estonteco. Se tiel, mi sentos min des pli danka al
   la eldonisto, kiu instigis min verki.</p>

  <p>Claude Piron</p>

</section>

  </body>
</html>
