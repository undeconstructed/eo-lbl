<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head>
    <title>La bona lingvo - ĉapitro 6</title>
    <link href="style/style.css" rel="stylesheet" type="text/css"/>
  </head>
  <body class="part" epub:type="bodymatter part">

<section class="chapter" epub:type="bodymatter chapter" id="chapter_06">

  <h2>6. Ies malfido, fido mia</h2>

  <h3>Homo emas rezisti al la propra bono</h3>

  <p>Provante klarigi, kial la kunmet- kaj deriv-sistemo miskompreniĝis,
  mi menciis la francan obsedon pri la “ĝusta termino”. Sed ni gardu nin
  kontraŭ la emo trosimpligi. Alia faktoro verŝajne intervenis.</p>
  <p>Mi antaŭe montris, ke okazis mutacio, ke mutacio estas rompo, kaj ke
  rompo timigas. Socioj bezonas tempon por asimili radikalajn ŝanĝojn.
  Sekve, dum unu parto kuras antaŭen, entuziasma pri la nov-aperaĵo, alia
  provas ĉiuforte bremsi la progreson, por havi la tempon kutimiĝi al ĝi.
  Se vi havas dubon pri la natureco de tiuj reagoj, iom studu la historion
   de la komunistaj partioj, aŭ la reagojn al la Dua Vatikana Koncilio de
  la katolika eklezio, aŭ ankaŭ la reziston, kiun siatempe elvokis ĉiu
  nova eltrovaĵo, kiel fotografio, fervojoj aŭ la decido havigi al
  kamparoj elektran energion. Eĉ la metra sistemo, tiom pli facil-uza ol
  la tradiciaj mezurunuoj, ankoraŭ nun ne estas tutmonde akceptita.</p>
  <p>Unu el la plej bonaj ekzemploj de tiu homa inklino rezisti kontraŭ la
   propra bono havigas al ni la hindaj ciferoj, kiujn en Eŭropo oni nomas
  arabaj, ĉar la araboj ilin konigis. Necesis pluraj jarcentoj por ke, en
  tiu mondoparto, ili anstataŭu la romiajn. Tamen, ili prezentis per si
  grandegan progreson, dank' al la nulo kaj al la konsekvenca rilato inter
   la pozicio de ĉiu cifero kaj la dekuma tranĉo, al kiu ĝi apartenas.
  Tiaj trajtoj ege faciligas ĉiujn kalkulojn. Provu obligi CMXLVII (947)
  per MCDXXXI (1431)! Nur matematikistoj tion sukcesis fari. La enkonduko
  de la novaj ciferoj ebligis al metiistoj, infanoj, plej simplaj
  komercistoj kalkuli tute glate. Estis do demokratia progreso. Sed ĝi
  venkis nur post longa kaj akra rezisto. Eĉ unu ŝtato (Venecio, se mi ne
  eraras) malpermesis dum pluraj jardekoj la uzadon de la novaj ciferoj.</p>
  <p>La rilato inter la hindaj/arabaj ciferoj kaj la romiaj estas
  komparebla al la rilato inter la er-kombina sistemo de esperanto kaj la
  enkonduko de neologismoj. Ambaŭkaze, plene konsekvenca sistemo,
  utiliganta minimumon da bazaj elementoj, kaj funkciiganta ĉefe
  inteligenton, kontrastas al sistemo malpli orda, kiu postulas pli
  grandan elspezon de nerva energio, kaj pli apogiĝas sur memoro aŭ sur
  konsulto de dokumentoj.</p>
  <p>Ekzistas ĉe kelkaj aŭtoroj tendenco transpreni novajn radikojn por
  ideoj, kiuj havas bone enradikiĝintan vortigon en la lingvo. Ekzemple la
   iltis-a <i>Literatura Manifesto</i> uzas <i>poka</i> por esprimi la koncepton ‘malmulta’. Aliaj, eĉ malpli kompreneble, enkondukis <i>dificila</i>, ‘malfacila’, <i>centenario</i>, ‘centjariĝo’ kaj <i>inamika</i> aŭ <i>inimika</i>,
   ‘malamika’. Tiu inklino povas esti rigardata kiel manifestiĝo de la
  fortoj provantaj rezisti al la nova sistemo; ĝi estas, interne de
  esperanto, reprezentanto de la malnova maniero komuniki. Fakte, simile
  agis la “kuzoj”, kiuj aperis post esperanto: Ido, Novial, Occidental,
  Interlingua, ktp; oni do povas rigardi ĝin ankaŭ enŝoviĝo de tia kuza
  lingvo en la spirite kaj strukture multe malpli latinecan esperanton.</p>
  <p>Ĉar temas pri longdaŭraj socihistoriaj fortoj, estas normale, ke eĉ
  Zamenhof havis en si ambaŭ tendencojn. Ankaŭ li (probable nekonscie)
  rezistis al la radikala ŝanĝo. Li estis ne la mutaciulo, sed la portanto
   kaj eksteriganto de la sukcesonta mutacia ĝermo. Certe li havis dubojn
  pri ĝi. Li havis neniun rimedon scii, kiu, inter liaj disaj inklinoj,
  efektive pravas. Li ne povis flegi la ĝermon senkompromise. Eble indas
  precizigi lian rolon en la okazinta mutacio.</p>

  <h3>Longperiodaj socihistoriaj faktoroj</h3>

  <p>La homaro bezonas siajn heroojn, siajn geniulojn. Por kontentigi tiun
   bezonon, ĝi atribuas eltrovaĵon al unu difinita homo, kvazaŭ la aferoj
  disvolviĝus jene: antaŭe estis nenio, la grandulo venis, kaj poste la
  mondo dank' al li estis ŝanĝita. La vero estas malpli simpla. Malkovroj
  okazas pli malpli samtempe diversloke, ĉar ili grandparte estas
  socihistoria fenomeno. Ili aperas, kiam la kondiĉoj estas por ili
  maturaj. Per tiu diro, mi tute ne volas malpliigi la rolon de la
  koncernaj individuoj: ilia personeco, ilia laboro, ilia persistemo estas
   tre seriozaj faktoroj en la nov-aperaĵo, kiun ili ofte stampas per
  propraj karakterizoj. Sed oni miskomprenas la realon, se oni rigardas
  ilin tro izolitaj disde la socihistoriaj fortoj, kiuj portas ilin.</p>
  <p>Pri la lingvo internacia tiu rimarko plene validas. Ĝi aperis, kiam
  historio tion postulis, kiam la sociaj kondiĉoj estis pretaj por ĝi. Se
  ne estus Zamenhof, certe estus iu alia, eble kun prokrasto de unu aŭ du
  jarcentoj, eble pli malpli samjare, kiu prezentus verkon kun similaj
  strukturaj trajtoj, kvankam ilia konkreta formo estus malsama.</p>
  <p>Zamenhof ne iniciatis sur fono de neniaĵo. Li respondis al sopiro.
  Ekzistis en parto de la tiutempa homaro intensa deziro komuniki per
  facila, demokratia rimedo. Eble la deziro ne estis konscia. Sed
  esperanto neniam sukcesus, kiel ĝi sukcesis, se ĝi ne estus respondo al
  atendo.</p>
  <p>Tiun sopiron naskis serio da ŝanĝoj, kies gravecon ni, fine de la
  dudeka jarcento, inklinas forgesi. La mondo pli ŝanĝiĝis inter 1830 kaj
  1870 ol iam ajn antaŭe. Publika instruado lernigis al ĉiuj legi, kaj
  gazetoj aperis, kiuj igis la mondon mense atingebla por homoj socie
  tenataj dum jarcentoj ekster ĉia rilato kun ĝia vasta kaj diversa
  mirindeco. Fervojoj rapide kovris la teron, kaj pensigis pri vojaĝoj kaj
   kontaktoj. Konsciiĝo aperis ĉe laboristoj pri sia digneco, kaj tio
  kreis ĉe multaj strebon al kulturo. Soifo ekkoni kaj kontakti
  disvastiĝis.</p>
  <p>Tiu parto de la homaro, en kiu tiuj aspiroj vivis, estis la latenta
  patrino, kiu deziris naski, kaj sopiris al la viro, kiu fekundos ĝin. Ĝi
   estis la grundo, sen kiu la semo ne povus evolui al io vivanta.
  Zamenhof ĵetis la semon, kaj tiu grundo ĝin akceptis, protektis, nutris,
   transformis, ĝis esperanto firmiĝis kiel stabila, ekzistanta lingvo ne
  plu dependa de individuoj: la reala lingvo.</p>
  <p>Eĉ nun, se mortus ĉiuj esperantistoj, la lingvo pro tio ne malaperus.
   Ĝi troviĝas en tro multaj bibliotekoj, estas tro da homoj, kiuj
  interesiĝas pri lingvoj kaj lingvoscienco, la bezono de internacia
  komunikilo estas tro granda, por ke ĝia ne-pluvivo daŭru longe. Iu
  studento, iu histori-esploranto, iu ĵurnalisto retrovus tiun mirindaĵon,
   kaj relanĉus ĝin. Pro sia interna taŭgeco ĝi prosperus: ĝi estas ja <i>bona lingvo</i>.</p>
  <p>Esperanto estas tiel revolucia, se oni rajtas uzi similan vorton pri
  io plej neperforta, ke ĝi nepre devis veki fortajn kontraŭstarojn. La
  eksteraj estas konataj, kaj mi ilin ne priparolos ĉi tie, sed pri la
  internaj oni ne sufiĉe konscias. Ili estas ĉio, kio, en Zamenhof mem kaj
   en liaj posteuloj, nekonsciate celis forpreni el la lingvo ĝiajn
  revoluciajn trajtojn rilate al la demokratieco de intergenta komunikado.</p>
  <p>Rekte rilati interkulture estas timige, ĉar tiel perdiĝas la lingva
  barilo, kiu agas bufre kaj moderigas la ŝokojn. Same, rilati sen
  superuloj kaj malsuperuloj estas io neniam spertita, kaj do terura por
  la parto de la psiko, kiun ĉio nekonata facile angorigas. Krome, al
  kelkaj homoj mankas la fleksebleco necesa por adapti sin al sistemo
  diferenca de tiuj, kiujn ili lernis uzi, tiel ke ili povas miskompreni
  la tutan novan aranĝon. Tio, miaopinie, okazis al Waringhien.</p>

  <h3>Malfido al la lingvo</h3>

  <p>En la antaŭparolo al sia unua eldono de <i>Parnasa Gvidlibro</i> (represita en la dua eldono, Varsovio: Pola Esperanto-Asocio kaj Heroldo de Esperanto, 1968, p. 6) li ja diras jenon:</p>

  <blockquote>

  <p>(...) la tro ofta uzado de vortoj formitaj per la kontraŭecaj prefiksoj <i>mal</i>, <i>ne</i> aŭ <i>sen</i>
   (...) malutilas en poezio, ne ĉar ili ne estas sufiĉe elvokantaj, sed
  ĉar ili estas elvokantaj kontraŭsence. Efektive, se oni rememoras la
  klasifikon de la vortoj laŭ ilia elvokiveco, oni vidas, ke tiu estas des
   pli malforta, ju pli abstraktaj ili estas – kaj inter la plej
  abstraktaj troviĝas la gramatikaj iloj; kiel tia, la negacio estas
  absolute sena je poezia valoro. Por ke leganto sentu la malon de unu
  donita impreso, ne sufiĉas kunmeti negacion kun la vortoj, kiuj ĝin
  esprimas; ĉar oni tiele ne forigas la evitendan bildon, oni elvokas ĝin,
   dum oni kredas ĝin forpeli. Tradukante poemon de Longfellow, kiu
  priskribas grizan vintran tagon, Grabowski skribis:</p>

  <blockquote>
  <p><i>La tago malvarma, malgaja, sensuna...</i></p>
  </blockquote>

  <p>verso taŭga por doni la impreson de sunplena somertago, ĉar tian bildon la tri <i>mal</i> aŭ <i>sen</i> neas ja intelekte, sed ne malaperigas el la sens-imago (...)</p>

  </blockquote>

  <p>Miaopinie, nur persono ne sentanta esperanton, kia ĝin sentas la plimulto el la ordinaraj uzantoj, povas tion skribi.</p>
  <p>Aŭ ĉu mi estas maljusta? Ĉu ni ĉi tie trafas unu aspekton, fojfoje
  tragikan, de la homa estado, nome, ke homoj povas tiagrade malsami en
  sia maniero percepti la mondon, ke tio, kio evidentas al unu, estas
  nevidebla al la alia? Pro konsidero al tiu eblo mi komence de ĉi tiu
  libreto diris, ke eble esperanto vivos sub du formoj, kiel la angla
  vivas sub usona kaj brita ...</p>
  <p>Estas klare, ĉiaokaze, ke mi sentas la aferon tute malsame ol
  Waringhien. Se sinceri, mi diros, ke mia unua reago, kiam mi legis la
  ĉi-supre cititajn liniojn, estis pensi: aŭ tiu aŭtoro ne havas normalan
  lingvosenton, aŭ li ne estas honesta kaj friponas kun la propra reago,
  por povi pruvi sian tezon. Nur poste mi atingis pli tolereman pozicion,
  pensante: nu, eble li simple estas tre malsama ol mi.</p>
  <p>Fakto estas, ke mi eble tridekfoje relegis la koncernan verson,
  diversepoke, kaj ke neniam prezentiĝis al mi impreso de sunplena
  somertago. Mi kunvibras kun poeto priskribanta tagon vintran, nuban,
  funebrecan, sen-akrecan ĝis plena grizo. Kaj mi min demandas, kiel ion
  alian eblas percepti. Mia toleremo, naskanta la hipotezon, ke eble
  Waringhien estas nek malhonesta kun si, nek homo sen lingvosento pri
  esperanto, rezultis el konscia peno: mi devas streĉi miajn pensofortojn
  por trafi tian ideon, ĉar ĝi estas absolute kontraŭnatura al mi.</p>
  <p>Kial? Temas pri neracia reago, kiun analizi verŝajne ne eblus. Tamen
  mi diru, ke por mi neado tute ne estas io abstrakta. Kiam bebo forturnas
   la kapon disde nutraĵo, kiun oni proponas al ĝi, kaj kiu al ĝi
  odoraĉas, ne okazas io abstrakta, sed io plej viva, plej konkreta, plej
  profunde senta. Kaj tiu gesto estas la origino de ĉiuj neadoj. Miriga
  estas la distanco inter Waringhien kaj mi. Eĉ en la franca, mia gepatra
  lingvo, mi reagas same kiel en esperanto. Kiam unu el miaj konsultantoj
  diras: “<i>je suis malheureux</i>”, ‘mi estas malfeliĉa’, lia frazo neniel povus elvoki en mi feliĉon. Mi ne aŭdas <i>heureux</i>, ‘feliĉa’, mi aŭdas nur <i>malheureux</i>, kio signas la malon. Fakte, mi konstatas, ke mi reagas same, kiu ajn la lingvo.</p>
  <p>La angla frazo</p>

  <blockquote>
  <p><i>he felt unhappy, unlucky, unloved</i></p>
  </blockquote>

  <p>‘li sentis sin malfeliĉa, malbonŝanca, neamata’ tute ne elvokas en mi
   amon kaj feliĉon. Mi ne perceptas tiujn vortojn kiel ion modifitan per
  abstraktaĵo supozata efiki neige. Mi perceptas ilin kiel tutaĵojn, same
  kiel, se mi aŭdas indignan paroladon pri <i>injustice</i>, mi aŭdas, ke temas pri maljusteco, nenio tiuvorta elvokas al mia menso justecon.</p>
  <p>La cititaj vortoj de Waringhien faligas min en abismojn de dubo kaj
  konsterno. Se lia menso funkcias tiamaniere, kiel li povas komuniki? Se
  kiam oni parolas pri patrino, la vorto elvokas al li patron, pri
  miskompreno, komprenon, pri domaĉo, domon elegantan, kiel li povas pensi
   en esperanto? Kiel li povas senti tiulingve, kaj do interhome rilati?
  Mi provas esti tolerema, kaj konvinkiĝi, ke, nu, lia menso tre
  diferencas de la mia. Sed mian provon tiel rezoni konstante atakas la
  ideo, ke li neniam sukcesis vere senti la lingvon.</p>
  <p>Aŭ eble li aliras ĝin laŭ tiagrade franca vidmaniero, ke li uzas iun
  varianton de ĝi, kiu sufiĉe diferencas de la ĝenerale uzata. Multo en
  PIV pri tio atestas. La difinoj de vortoj kiel <i>kulturo</i>, <i>alternativo</i>, <i>spirito</i>, <i>ĵurnalo</i> pli spegulas la lingvouzon de la respondaj francaj vortoj ol tiun de la esperantaj.</p>
  <p>Tipe franca estas la konfuzo inter <i>spirito</i> kaj <i>menso</i>. Konstante, en la difinoj de PIV, ni trovas la vorton <i>spirito</i>, kiam la internacia lingvouzo postulus <i>menso</i> (vd ekzemple la unuan difinon de <i>konsideri</i> kaj de <i>memori</i> aŭ la kvinan de <i>kulturo</i>). Sed ĉar la franca ne havas vorton, kiu signifas “menso”, francoj kutimas traduki la anglan <i>mind</i> kaj la samsencaĵojn alilingvajn per <i>esprit</i>, kiu etimologie parencas al la esperanta <i>spirito</i>. La tria difino de <i>spirito</i>
   en PIV estas “la pensanta parto de homo”, sed la zamenhofaj ekzemploj
  tuj poste prezentitaj klare montras, ke tiu difino mistrafas: <i>fervora</i>, <i>malgaja</i>, <i>kolerema</i>,
   ne estas vortoj, kiuj taŭgas por penso; temas pri io alinivela, pli
  subtila, sed kion la franca intelektula kulturo ĝenerale ignoras,
  verŝajne ĉar ĝi havas neniun sperton pri tiu homa dimensio, kaj ne
  sukcesas koncepti ĝin. (Mi diras <i>intelektula</i>, ĉar laŭ mia sperto,
   multaj francoj havas spiritan dimension kaj tute bone sentas la sencon
  de tiu vorto, eĉ se ilia lingvo konfuzas ĝin kun “menso”, sed tiu
  kompreno estas multe pli malofta ĉe intelektuloj, precipe senreligiaj.)</p>

  <h3>Inklino juĝi superule ... kaj fali en antaŭjuĝon</h3>

  <p>Alia trajto tipa pri la franca intelektula kulturo estas la emo
  aŭtoritate juĝi el supera sinsituigo. (La personoj, kiuj ĉeestis la
  budapeŝtan konferencon pri maŝintradukado <i>New Directions in Machine Translation</i>,
   spertis la 19-an de aŭgusto 1988 bele ilustran kazon pri tio, kiam
  Prof. Boitet komentis la prelegon de Dietrich Weidmann, parolante per
  nepravigeble humiliga tono, kiu eblus en preskaŭ neniu alia kulturo kaj
  kiu ŝokis multajn ĉeestantojn.) Tiu supereca juĝemo disfloras en PIV.</p>
  <p>Ekzemple, <i>sinkretismo</i> estas difinita kiel</p>

  <blockquote>
  <p><b>konfuza</b> kaj kompleksa kunigo de diversoriginaj ideoj (...) en <b>ŝajne</b> koheran tuton: <i>spiritismo, bahaismo ktp estas ekzemploj de sinkretismo</i> (emfazo mia).</p>
  </blockquote>

  <p>Kion bahaanoj opinias pri sia apero tiufraze? Per sia tono, tiu PIV-a
   ekzemplo frape rebatas mian tezon, ke esperanto signas mutacion en
  homaj rilatoj, kiujn ĝi gvidas al demokratieco, toleremo kaj respekto
  reciproka. Jen alia ekzemplo:</p>

  <blockquote>
  <p><b>Jave/o.</b> La propra nomo de Dio en la Biblio, mistradukita per “La Eternulo”.</p>
  </blockquote>

  <p>Mi ne scias, ĉu Waringhien mem verkis tiun teksteton, sed, kiu ajn la
   aŭtoro, kiel ĉefredaktoro kaj unu el la du kontribuintoj pri religioj
  kaj biblio, li respondecas pri ĝi. Denove, mia reago estas konsterno. La
   redaktinto agas, kvazaŭ la vokaloj de la hebrea JHVH estus konataj, dum
   nur la ĉefpastroj ilin sciis, kaj tiu tradicio perdiĝis, kiam la
  romianoj detruis la jerusaleman templon antaŭ dumil jaroj. Kaj kiarajte
  li taksas la zamenhofan tradukon <i>La Eternulo</i> misa, kvazaŭ la
  longa rabena tradicio tiurilata ne ĝustus kaj ne meritus konsideron? Kie
   li akiris la lingvan kaj religian kompetentecon, kiun postulas tia akra
   kondamno? La dulingva hebrea-franca eldono de la Biblio farita sub la
  direktado de ĉefrabeno Zadoc Kahn ĉiufoje tradukas la hebrean JHVH per <i>l'Eternel</i>. Ĉu Waringhien scias pli pri la Biblio kaj la hebrea ol la religiaj gvidantoj de la franca judaro?</p>
  <p>Kara Leganto, bonvolu indulgi al mi! Mi provas esti tolerema, sed mi
  ne sukcesas. Mi indignas. Mi indignas, ke homo tiel malmulte
  internaci-mensa havis tiom da potenco pri nia lingvo, kiel prezidanto de
   la Akademio, kiel ĉefredaktoro de la precipa unulingva vortaro, kiel
  kunaŭtoro de la Plena Gramatiko, pri kiu mi bedaŭras, ke oni ne aŭdis la
   averton de Zamenhof:</p>

  <blockquote>
  <p>Ellabori plenan detalan gramatikon estas afero tute ne ebla. La
  verkado de tia gramatiko postulus grandan serion da jaroj, sed en la
  rezultato ... tia gramatiko ne sole ne faciligus la lernadon de la
  lingvo, sed terure ĝin <i>mal</i>faciligus! (<i>Lingvaj Respondoj</i>, n-ro 140 A, <i>vk cit.</i>, substrekis Zamenhof mem).</p>
  </blockquote>

  <p>Obsede fantomas al mi la demando: ĉu Waringhien serioze enprofundiĝis en esperanton? Se jes, kiel li povis skribi:</p>

  <blockquote>
  <p>sufiĉas malfermi dulingvan vortaron, por konstati, kiagrade la naciaj
   lingvoj estas pli precizaj ol la internacia. La sola “pinto” signifas
  france “pointe, bout, sommet, cime, faîte” (<i>Parnasa Gvidlibro</i>, <i>vk cit.</i>, p. 6)</p>
  </blockquote>

  <p>Tion diri oni povas nur rezigninte sian kritikan menson. Ĉu vere li
  ne vidis, ke oni ne povas juĝi lingvon laŭ la vortaristoj? Multegaj
  anglaj vortoj, kiel <i>tape</i>, <i>pattern</i> aŭ <i>right</i> havas pli da francaj tradukoj ol tiu <i>pinto</i>;
   ĉu tio signifas, ke en la angla la vortoj ne estas precizaj? La
  nevalidecon de la varingjena rezono pruvas la fakto, ke oni povas
  returni la argumenton: ĉe simila dulingva vortaro, sed alisenca, al la
  sola franca <i>condisciple</i> oni povus apudmeti longan serion da esperantaj tradukoj, kiel <i>samklasano, samlernejano, kunstudanto, kunlernanto, studokunulo,</i> ktp. Same, vortaristo aplikanta lian rezonon al la franca <i>traduire</i> povus enmeti: <i>latinigi, ellatinigi, ĉinigi, elĉinigi, angligi, elangligi,</i> kaj tiel senfine. Kiu lingvo estas pli preciza ol la alia? Palas la kvin precizaj francigoj de nia <i>pinto</i> kompare kun tia ekzakteco!</p>
  <p>Kaj kiamaniere verkiĝas vortaro? Ĉu ties aŭtoro devus enmeti kun la tradukota vorto ĝiajn sinonimojn, kaj diri: <b>pinto, supro, ekstremaĵo, plejalto,</b> ktp: <i>pointe, bout, sommet ...?</i>
   Estas absurde, el tia vortara prezento, fari dedukton pri la
  (mal)riĉeco de unu el la du lingvoj. Cetere, ankaŭ malprecizeco, se ĝi
  kunekzistas kun precizeco, estas io riĉiga. Ke la franca havas nur
  precizajn vortojn por la diversaj objektoj uzataj por skribi, kaj mankas
   al ĝi ekzakta traduko de nia <i>skribilo</i>, certe ne estas bonaĵo, pri kiu ĝi fanfaronu.</p>
  <p>Malfacilas eviti la konkludon, ke la kono de esperanto, ĉe
  Waringhien, estas elekstera, kaj ke li havas antaŭjuĝojn kontraŭ ĝi,
  kiel evidentigas ambaŭ ĉi-supre prezentitaj citaĵoj el <i>Parnasa Gvidlibro</i>. Multaj eldiroj liaj ja montras, ke li havas akran kritikan menson (vd <i>sinkretismo</i> kaj <i>Javeo</i>
   ĉi-supre). Kial li rezignas ĝin taksante esperanton malpreciza laŭ
  tezpruve elektita ekzemplo, se ne ĉar tion postulas lia antaŭe alprenita
   sinteno, alivorte antaŭjuĝo? Li ne profundiĝis sufiĉe en la lingvon por
   ĝin plene senti kaj malkovri ĝian riĉon. Li aliras ĝin el juĝista kaj
  supereca pozicio. Mankas la du kondiĉoj, kiuj ebligas koni ion vivantan:
   sento pri sia nescio, kaj respekto. La mutacia aspekto de esperanto ne
  tuŝis lin.</p>
  <p>Certe mi estas ege partia kaj subjektiva. Mi sendube respertis,
  rilate al tiu sinjoro, la abruptan desupriĝon, kiun mi travivis, kiam,
  adoleskanto, mi renkontis miajn unuajn esperantistojn, kaj ŝiris min la
  doloro ekvidi, kiom perdis la lingvo, kompare kun tiu, kiun mi ĝue uzis
  dum miaj junaj jaroj antaŭe.</p>
  <p>Sed mia konsterno kaj indigno ne signifas, ke mi ion riproĉas al
  Waringhien, al lia persono. Disvolviĝas ja vastega historia evoluo, kun
  sociaj fortoj tiel potencaj, ke individuoj estas grandparte senhelpaj
  rilate al ili. Ne mi elektis mian starpunkton pri esperanto,
  neologismoj, ktp. La vivo ĝin trudis al mi. Simile, plej verŝajne, ne li
   elektis sian. Ĉar la vivo de ĉiu el ni malsamas, ĝi trudas al ĉiu el ni
   malsaman rigardmanieron. Mi ne neas la rolon de nia libera volo, sed mi
   opinias ĝin, ĉi-okaze, ege limigita.</p>
  <p>Ke Waringhien ne konscias la riĉecon de esperanto, kaj ke li sentas abstraktaj tiel konkretajn vortŝanĝilojn, kiel <i>mal</i>, <i>ne</i> aŭ <i>sen</i>,
   tion, miaopinie, kaŭzis nevola engluto fare de la kontraŭmutaciaj
  fortoj agantaj en la socio. Estus nekredeble, ke ĉion trankvile
  konsiderinte, li libere elektis.</p>
  <p>Pli probable, li estis kaptita en socihistoria kontraŭfluo. La
  juĝista kaj preskriba tono de multaj eroj en PIV kaj PAG apartenas al la
   sama tendenco: bezono, ke rilatoj okazu inter superuloj kaj
  malsuperuloj. Alitipa rilatado estas neimagebla por kelkaj homoj, kies
  menso strukturiĝis en juĝa, aŭtoritata etoso. Kaj, se kredi la
  priskribojn, kiujn mi ofte aŭdis, pasi tra la francaj lernejoj kaj
  universitatoj estas submeti sin al tiom da ekzemploj pri la ĉioscia,
  juĝpova instruisto, ke ne estus home rezisti la influon de tiuj
  kondutmodeloj, kiam oni mem profesoriĝas.</p>

  <h3>Du sublingvoj</h3>

  <p>Ke mutacio vekas kontraŭmutacian reziston, tio estas plej normala.
  Vivo postulas ekvilibron inter du kontraŭaj emoj: emo konservi senŝanĝa,
   emo revolucii, t.e. rapide ŝanĝi ĉion nekontentigan. Se la unua mankas,
   la ŝanĝoj okazas tro rapide, kaj ĉio ŝanceliĝas. Se mankas la dua,
  regas kvazaŭmorto, la organismo rigidiĝas kaj perdas la kapablon
  adaptiĝi al la evoluanta medio. Tiu leĝo validas por ĉiu tutaĵo povanta
  plu daŭri nur per propra adapto: dum tablo aŭ aŭto ne bezonas kaj ne
  povas prizorgi mem sian adapton al medioŝanĝoj, aliaj estaĵoj devas tion
   fari: organo de via korpo, ekzemple, aŭ via tuta korpo, sed ankaŭ same
  societo, tuta lando (pensu pri la sovetia historio), kaj ... lingvo.</p>
  <p>Esperanto travivas streĉiĝojn kaŭzatajn de tri disaj tiroj. Potencaj
  evoluigaj fortoj strebas al du malaj direktoj: disvolvi plejplej
  konsekvence ĝiajn enaĵojn unuflanke, igi ĝin radik-riĉe okcidenteca
  aliflanke. Samtempe agas tria speco de fortoj: tiuj provas malhelpi ĉian
   evoluon. Mi diras <i>fortoj</i> kaj ne <i>homoj</i>, ĉar unu persono povas esti puŝata de fortoj malsamdirektaj. Ekzemple, Waringhien estas konservema pri <i>ami</i> kaj <i>ŝati</i>, sed revoluciema pri la <i>mal</i>-vortoj (vd PAG, par. 420, pp. 506‒507).</p>
  <p>Kion mi ĵus diris, tio rilatas nur al la internaj fortoj, kiuj agas,
  kia ajn la evoluo de la ĉirkaŭa mondo. Sed krome la lingvo devas
  adaptiĝi al ties ŝanĝado: aperas novaj aĵoj, kiuj postulas nomon: ĉu ni
  diru <i>komputero, komputoro, komputilo</i>; <i>kaseto, kasedo</i>?
  Esperanto, kiel ĉiu vivanta lingvo, hezitas, kaj povas bezoni jardekojn
  por stabiliĝi ĉe unu kontentiga vorto. La kunagado de enaj ŝanĝofortoj
  kaj de la neceso adaptiĝi al ekstera evoluo estigas malsamajn
  lingvoformojn, kiujn mi proponas nomi <i>sublingvoj</i>.</p>
  <p>La ekzemploj pri <i>ministerio / ministrejo</i> kaj <i>fakultato / fakultejo</i>,
   viditaj en la antaŭa ĉapitro, ilustras la kunekziston de du tiaj
  sublingvoj esperantaj. Tia duobleco ne timigu nin. Estas normala
  fenomeno ĉe lingvoj. Kiam mi estis en Norvegio, mi rimarkis en tramo,
  kiu kondukis min de la studenta domo al la centro de Oslo, ke la nomo de
   la haltejoj estas malsame skribitaj en la tramo kaj ĉe la stacioj. Kaj
  oni tie rakontis al mi la anekdoton pri la ulo, kiu “parolas dek
  lingvojn, inkluzive de naŭ norvegaj”. Estas fakto, ke multaj lingvoj
  prezentiĝas plurforme, kaj ke tio ne tre ĝenas komunikadon.</p>
  <p>Rilate al esperanto estas klare, ke la lingvaĵo trovebla en la tradukoj de Diego aŭ en la iltis-a <i>Literatura Manifesto</i>
   situas ĉe unu poluso, pro la abundo de neologismoj eĉ por esprimi
  konceptojn, por kiuj la reala lingvo havas tradician vorton (ekzemple <i>poka</i> anstataŭ <i>malmulta</i>, aŭ <i>konstituas</i> anstataŭ <i>formas</i>), dum tiu de <i>Mondo kaj Ni</i> (antaŭe <i>UN kaj Ni</i>) situas ĉe la alia, pro aparte persista uzado de derivitaj kaj kunmetitaj formoj (<i>elcento</i> anstataŭ <i>procento</i>, <i>buŝtradukisto</i> anstataŭ <i>interpretisto</i>, ktp).</p>
  <p>Ofte, formoj apartenantaj al du malsamaj sublingvoj troviĝas kune en unu publikigaĵo. En <i>Kontakto</i>, n-ro 111 (1988, 5), oni legas, supre de la dua paĝo, la vorton <i>redaktoro</i>, dum malsupre de la 15-a la sama koncepto esprimiĝas per <i>redaktanto</i>. Simile, sur la frontpaĝo de la n-ro 3/4 de 1988 de <i>Norvega Esperantisto</i> okulfrapas la konsilo <i>Mendu vidbendojn Esperantajn!</i> kun referenco al paĝo 28. Sur ĉi-lasta paĝo, sub la titolo <i>Vidbendoj</i> proponiĝas al la leganto <i>videokasetoj</i>. Klare temas pri la sama objekto, nomita jen laŭ unu sublingvo, jen laŭ la alia.</p>
  <p>Kiu el la du sublingvoj estas la “reala lingvo”? Mi dirus, ke ambaŭ ne ekstremaj lingvoformoj kune konsistigas ĝin. <i>Vidbendo</i> certe apartenas al la reala lingvo, sed ne malpli certe ankaŭ <i>videokaseto</i>, <i>videobendo</i> kaj <i>videokasedo</i>. Same, ne eblas dubi, ke <i>redaktoro</i> kaj <i>redaktanto</i> ambaŭ estas parto de la lingvo ordinare uzata, alivorte, de la reala. Kontraste, vortoj kiel <i>poka</i>, ‘malmulta’, aŭ <i>kompano</i>,
   ‘kunulo’, troviĝas ekster ĝia kampo. Estas granda diferenco inter
  fremdvorto uzata de persono priparolanta ion novan, kion li ne scias,
  kiel nomi en esperanto, kaj vorto uzata en ordinara kunteksto anstataŭ
  perfekte samsenca tradicia esprimo, tiel ke la leganto (praktike, neniam
   temas pri aŭdanto) sin demandas: kial tiu ne esprimas sin normale?</p>
  <p>La lingvaĵo de <i>Mondo (UN) kaj Ni</i> plejparte apartenas al la reala lingvo, sed kelkaj apartaĵoj situas ekster ĝi (ekzemple <i>Japanlando</i> anstataŭ la reallingvaj <i>Japanio</i> kaj <i>Japanujo</i>, aŭ <i>japanlingvo</i> anstataŭ la reallingva <i>la japana</i>); tiuj strangetaĵoj speciale okulfrapas, ĉar ili ofte aperas titole en tiu periodaĵo.</p>
  <p>Ĉu esperanto evoluos kiel la angla, en kiu pluraj sublingvoj klare
  kunekzistas, kiel evidentigas la ofteco de pluraj vortoj por koncepto
  havanta nur unu vortigon en la plimulto el la lingvoj (<i>freedom / liberty</i>, ‘libereco’; <i>unavoidable / inevitable</i>, ‘neevitebla’; <i>brotherly / fraternal</i>,
   ‘frata’, ktp.), aŭ ĉu unu el la sublingvoj iom post iom konkeros la
  teritorion de la alia? Nur la estonta historio povos respondi.</p>
  <p>Multo tiurilate dependos de la maniero, laŭ kiu la lingvanaro
  evoluos. Povos okazi, ke la konsisto de la esperantistaro aliiĝos kaj ke
   homoj el nehindeŭropaj lingvoj fariĝos la plej multaj. Tio povus
  konduki al prefero por pli er-kunglua lingvoformo. Unu el la faktoroj,
  kiuj kaŭzas lingvoŝanĝon ja estas tio, kion lingvistoj nomas “subtavolo”
   (aŭ, en la alia sublingvo, “substrato”, kvankam <i>strato</i> ĉi tie
  signifas ne straton, sed tavolon): temas pri la fakto, ke, kiam homoj
  alprenas novan lingvon, la strukturoj de ilia gepatra lingvo plu aktivas
   en ilia nekonscia menso, dum ili uzas la due lernitan.</p>
  <p>Ekzemple, se anglalingvano diras <i>scienca serĉado</i>, anstataŭ la normallingva <i>scienca esploro</i>, tio okazas, ĉar la angla vorto <i>research</i> ĉeestis subsojle de la konscio, en la subtavolo. Same, se franco diras “<i>la kelnero servis bieron al li</i>” anstataŭ la laŭnorma “<i>la kelnero servis lin per biero</i>”, aŭ “<i>la kelnero alportis bieron al li</i>”, li tion faras influate de la subtavolo (en la franca, la verbo <i>servir</i> povas signifi ‘disponigi ion konsumotan’).</p>
  <p>Vortoj kiel la ĉi-supre menciitaj <i>redaktoro</i> kaj <i>videokaseto</i>
   signas la intervenon de eŭropa subtavolo. Fakte, ĝuste pro la influo de
   eŭropa subtavolo en la menso de Zamenhof troviĝas en esperanto multaj
  formoj, jen gramatikaj, jen vortaj, kiuj ne kongruas kun liaj diversloke
   klare esprimitaj intencoj rilate al la facileco, logikeco kaj
  internacieco de la lingvo. La plej influa subtavolo en esperanto ĝis nun
   estis eŭropa, sed tio povus facile ŝanĝiĝi.</p>
  <p>Verdire, eĉ se la konsisto de la lingvanaro, kaj do la subtavolo, ne
  aliiĝos, povos okazi evoluo favora al pli alglua lingvoformo – al
  elinternismo – se la uzantoj pli bone konscios la esencon de la kunmeta
  kaj deriva sistemo. Oni ja ne forgesu, ke sub la unua, nacilingva
  subtavolo, troviĝas pli profunda: la mensaj meĥanismoj, kiuj regas
  spontanan sin-esprimadon. Tiuj, kiel ni vidis en la tria ĉapitro,
  favoras er-kombinadon. Mia impreso estas, ke tiusenca konsciiĝo nun
  komencis aperi, ĉefe inter la junuloj, sed temas nur pri plej subjektiva
   sento, kaj mi ne scias, kiamaniere kontroli ĝian eblan pravecon.</p>

  <h3>Motivoj de ni nekonataj igas nin preferi tion aŭ tion ĉi</h3>

  <p>Ni ĉi-supre konsideris la diversajn fortojn agantajn en la lingvo nur
   el la vidpunkto de prilingvaj ideoj kaj de la neceso adaptiĝi al
  konstante modifiĝanta socio. Sed lingvo estas homa fenomeno, kaj en ĉio
  homa enplektiĝas psikaj motivoj, el kiuj la plejparto ne estas konata de
   la aganta individuo. Psikologia esplorado pruvis, ne nur la ekziston de
   tiaj nekonsciaj fortoj, sed ankaŭ alian interesan fakton, nome, ke homo
   same nekonscie emas atribui neĝustan, aŭ nur parte ĝustan, klarigon al
  siaj nekonscie elektitaj agoj. Tiun psikan meĥanismon oni nomas <i>raciecigo</i>, ĉar ĝi celas doni raciecan motivadon al ago, kies ĉefajn motivojn racio fakte ne regis.</p>
  <p>Iom komplike, ĉu ne? Eble vi komprenos pli facile, se mi aplikos tiun
   veron al mia kazo. Kial mi ege favoras elinternismon? Vi trovos en ĉi
  tiu verketo multajn klarigojn. Sed la veron mi ne scias. La motivoj,
  kiujn mi atribuas al mi, povas esti veraj, sed ili ankaŭ povas esti
  trompaj, kvankam mi estas sincera. Io en mi povas trompi min. La ideoj,
  kiujn mi havas pri la racia bazo de mia starpunkto, povas esti simplaj
  raciecigoj: argumentoj, kiuj ebligas al mi akcepti mian vidpunkton kiel
  nestultan, sed kiuj eble tute ne rilatas al la aŭtentaj kaŭzoj de mia
  prefero. Homo neniam scias vere, kial ĝi preferas tion kaj ne tion ĉi.
  Sed ĝia psiko protektas ĝin, dirante trompe-lule: ne havu zorgojn, vi
  prave elektis, vi agis pro ĉi tiu kaj tiu ĉi kaj tiu alia kaŭzoj, kiuj
  estas tute bonaj.</p>
  <p>Simile, multaj homoj, kiuj, sciante nenion pri esperanto, trovas ĝin
  dekomence forpuŝa, tute ne konas la kaŭzon de sia malŝato, sed tiun
  nekonon ne konscias: ili povas klarigi al vi multkiale, konvinke, racie,
   kie fontas ilia sinteno.</p>
  <p>Rilate al nia <i>bona lingvo</i>, ĉu gravas, ke ni ne konas la
  motivojn de niaj prilingvaj preferoj kaj povas iluzii nin pri ili? Iom,
  eble, sed fundamente ne. La sociaj fortoj, kiuj portas esperanton, kaj
  la lingvo mem estas multe pli potencaj ol individuoj. La lingvo
  prizorgos mem sian ekvilibron, per nekonsciaj rimedoj, kiel konstante
  faras normala homa korpo. Tiu kompensas mankojn, defendas sin ĉe
  mikrobaj kaj virusaj atakoj, vundojn riparas, forĵetas troaĵojn, adaptas
   sin kiel eble plej bone, ne sciante, kiel ĝi tion faras. Kompreneble,
  tiu maniero prizorgi sian ekvilibron sukcesas plene nur, se la koncerna
  korpo estas sana kaj fortika, alivorte: se ĝi estis sufiĉe rezista, kiel
   plej eta etulo, por travivi sendifekte malfacilajn kondiĉojn, kaj tiajn
   renkontis sufiĉe por disvolvi en si taŭgan kapablon rezisti kaj venke
  bonfarti ĉe ĉiaj premoj kaj streĉado. La centjara historio de esperanto
  rivelis, ke ĝi estas organismo sana kaj fortika, kapabla transvivi plej
  premajn cirkonstancojn, gravedajn je morto. Ni do povas fidi ĝin. <i>Bona lingvo</i> ĝi pruvis sin ankaŭ laŭ rezistokapablo.</p>

  <h3>Greklatina kontraŭ propre esperanta, aŭ la tento “aristokrati”</h3>

  <p>Mi diris ĉion ĉi por prepari vin ekkoni suspekton mian. La advokatoj
  de eleksterismo havas argumentojn, je kies valideco ili certe sincere
  kredas. Sed oni rajtas tiun pridubi, same kiel ili rajtas pridubi la
  validecon de la miaj. Sian motivaron ili ne pli konas, ol iliaj
  kontraŭuloj konas sian. Tia estas la homa estado.</p>
  <p>Mia suspekto estas jena: ke sub la prefero por eleksterismo, en
  okazoj, kiam tute sufiĉas la elementoj de la ordinara lingvo, kaŝiĝas
  nekonscia deziro superi. Laŭ tiu hipotezo, la ŝatantoj de tia sublingvo
  probable nekonscie deziras krei en esperantujo ian nobelan klason,
  distancan de la amaso. Inter orientaj azianoj, mi renkontis similan
  preferon nur ĉe homoj, kiuj, ial, bezonis montri sin (verŝajne ĉefe al
  si mem) superaj al la ĝenerala lingvanaro. Estas al tiu regulo escepto: <i>El Popola Ĉinio</i>,
   ĉe kiu, ŝajnas al mi, temas pli pri erara supozo, ke estas saĝa
  politiko adapti sin al la lingvaĵo de la okcidentanoj, kia la
  tradukistoj ĝin imagas laŭ la publikigaĵoj, manke de kontaktoj kun la
  vivanta, reala, spontane ŝprucanta lingvo.</p>
  <p>Estas klare, ke tiu, kiu tuj komprenas eleksteran vorton, havas
  avantaĝon super tiu, kiu devas traserĉi vortaron aŭ foliumi la libron
  serĉe al glosaro. Li estas kiel riĉa nobelo rilate al kamparano senmona,
   povanta atingi samaltan nivelon nur multapene kaj labore. Aŭ, se vi
  memoras la ekzemplon pri kuro, ĉiu ekstere ĉerpita vorto ne apartenanta
  al la reala lingvo estas kvazaŭ alta roko baranta la vojon, sur kiu vi
  kuras. Tra la roko ekzistas pasejo, sed ĝi ne estas tuj trovebla por
  ordinarulo. Nur privilegiuloj senhezite trapasas. Se vi diras <i>malfrua</i>,
   ĉiuj lingve maturaj esperantistoj tuj komprenos vin, ĉar la vorto
  apartenas al la reala lingvo: ne staras baraĵo. Se vi samsence diras <i>tarda</i>, alta proporcio el la lingvanaro haltos, devante serĉi, kiamaniere pasi transen por retrovi vin kaj povi plu sekvi.</p>
  <p>En la granda plimulto el la kazoj, la avantaĝo estas donita al tiuj,
  kiuj komprenas la latinan aŭ iun latinidan lingvon, plus tiujn grekajn
  radikojn, kiuj firmiĝis en la lingvaĵo de kleruloj okcident-eŭropaj.</p>
  <p>Tiurilate, kelkfoje aperas strangaj misperceptoj. En artikolo, kiun li publikigis (“Kio akorde ne sonas, tio rimon ne donas”, <i>Fonto</i>, 1981, <b>2</b>, 13, pp. 35‒38) rebate al mia teksto “La Okcidenta Dialekto”, aperinta en <i>Esperanto</i>
   (1977, julio-aŭgusto, p. 125), de Diego ironiis pri mia aludo al la
  sperto travivita de Kiotaro Deguĉi ĉe la Sofia Kongreso, kiam, provante
  sekvi la prelegojn de Internacia Somera Universitato, la juna japano
  bedaŭre konstatis, ke la tro multaj eŭropdevenaj fakterminoj baras lian
  komprenon. Diego rebatas, ke ankaŭ li ne konas la specialvortojn, kiam
  temas pri kampo, kun kiu li ne familiariĝis. Ankaŭ li ne povus sekvi.</p>
  <p>Li misinterpretis min. Kio malhelpis komprenon ĉe la japano, tio
  estis, ne vortoj tiel fakaj, ke ili signifus nenion al meza okcidentano,
   sed vortoj, kiujn ĉi-lasta sufiĉe renkontadis en la propra lingvo por
  povi sekvi ĝeneralan tem-prezentadon, en kiu ili aperas. Temas ja pri
  vortoj kiel <i>pediatro, miokardio, diakrona, aŭtoktono, monokromata, eŭfonie</i>
   k.s. Tiaj vortoj havas, se mi ne eraras, tre proksiman formon en la
  hispana, tiel ke klera hispanlingvano tuj scias, kion ili signifas, aŭ
  almenaŭ al kiu sfero ili apartenas. Li povas samrapide kiel la gvidanto
  sekvi la vojon.</p>
  <p>Por ĉino aŭ japano, male – kaj ankaŭ por multaj usonanoj socie
  nefavoritaj, aŭ, kvankam iom malpli, por rusoj (el la ses cititaj
  vortoj, nur <i>pediatro</i> kaj <i>aŭtoktono</i> havas similforman
  tradukon en la ĝeneralrusa vortaro de Oĵegov) – ĉiu tiutipa vorto baras
  la vojon; ĝi estas mistero, kiun necesas solvi foliume. Tion provis fari
   Kiotaro Deguĉi dum la koncerna prelegaro, sed li ne sukcesis sekvi la
  aperritmon de la nekonataj radikoj: la ISU-instruoj estis por li
  fermitaj. Por de Diego, tiel ne estus. Kaj tamen, por atingi tiun
  nivelon, de Diego certe penis multe malpli ol la japano.</p>
  <p>Se, anstataŭ la cititaj vortoj, la preleganto aŭ verkanto uzas vortojn kiel, respektive, <i>infankuracisto, kormuskolo, tratempa, praloĝanto, unukolora, belsone</i>,
   ne necesas aparteni al la greklatina kulturmondo por tuj kompreni:
  ĉesas distingiĝi la klasoj lingve nobela (hispanoj, francoj, italoj,
  kleraj anglalingvanoj ...), grandburĝa (germanoj, skandinavoj), burĝa
  (rusoj kaj slavoj ĝenerale), etburĝa (hungaroj, nekleraj homoj
  diverslandaj ...) kaj popola (azianoj, afrikanoj ...): la rilato
  demokratiiĝis.</p>
  <p>Tia maniero esprimi sin konformus al la celo de Zamenhof. En sia
  teoriumado pri la lingvo internacia, tiu ja forĵetis la sistemojn, kiuj
  havigus</p>

  <blockquote>
  <p>ne lingvon internacian en la vera senco de tiu ĉi vorto, sed nur lingvon internacian por <i>la pli altaj klasoj de la socio</i>. (“Esenco kaj estonteco de la ideo de lingvo internacia”, <i>Fundamenta Krestomatio de la Lingvo Esperanto</i>, Parizo: Esperantista Centra Librejo, 1927, p. 299)</p>
  </blockquote>

  <p>Kontraste al tio, li taksis venkonta tian lingvon, kiun</p>

  <blockquote>
  <p>post kelke da monatoj povus bonege posedi jam per unu fojo la tuta mondo, <i>ĉiuj</i> sferoj de la homa socio, ne sole la inteligentaj kaj riĉaj, sed eĉ la plej malriĉaj kaj senkleraj vilaĝanoj. (<i>Samverke</i>, p. 300; kursivigo zamenhofa en ambaŭ citaĵoj. La vorto <i>inteligenta</i> verŝajne havas la sencon de la rusa <i>intelligent</i>, ‘intelektulo’.)</p>
  </blockquote>

  <p>Certe la esprimo <i>post kelke da monatoj</i> ne estas realisma. Sed
  ju pli ni uzas vortojn ne formitajn el la baza radikaro, des pli ni
  aldonas monatojn kaj jarojn da lernado aŭ da lingva malkomforto al
  kunhomoj, kiuj, eĉ estante plej kleraj en la propra kulturo, ne havas
  rimedon diveni, pri kio temas niaj greklatinaĵoj. La zamenhofa celo de
  lingvo por “<i>ĉiuj</i> sferoj de la homa socio” tiel forlasiĝas. Por
  kio? Ĉu por io alia ol la plezuro aristokrati? Ĉu eĉ eble por nenio, nur
   ĉar konscio mankas? Lingvo, kiu respektus la celon de Zamenhof (eĉ se
  tiu, nesufiĉe klarvidinte, parte respondecas pri la problemo) estus pli <i>bona lingvo</i> ol komunikilo ignoranta kaj la klerulojn, kaj la amasojn, kies kultura fono ne estas okcidenta.</p>

  <h3>La problemo pri la grekaj elementoj</h3>

  <p>Unu el la problemoj de esperanto, se ĝi estu <i>bona lingvo</i>
  ne-nur-eŭropa, fontas el la fakto, ke tiom da terminoj, ekster la
  ĉiutaga lingvo, uzas grekajn elementojn, kiuj samsonas kiel bazaj
  esperantaj radikoj. Ni vidis en la unua ĉapitro la ekzemplon pri <i>teologo</i>, en kiu la greka radiko <i>teo-</i>,
   signifanta “dio”, kolizias kun nia vorto por la konata trinkaĵo. Multaj
   similaj formaĵoj min ege ĝenas. La lingvo estus pli konsekvenca, pli
  konformus sian esencan spiriton, se <i>mono</i> signifus nur “pagilo”, kaj ne devus transpreni, en grekdevenaj vortoj, la signifon “unu”.</p>
  <p>Same pri <i>homo</i> en la senco “sama”. PIV registris, kiel ĝi devis, ĉar temas pri efektiva uzo, la vorton <i>homoseksuala</i>.
   Tiu signifas nenion alian ol “samseksema”, kaj, kiel kutime ĉe
  greklatinaĵoj, ĝi estas pli longa. La inklino densigi estas tute
  normala, kaj ĝi nature kondukas al la pli oportuna <i>homoseksa</i>, kiun mi foje aŭdis. Sed tiu fariĝas neklara, ĉefe por neeŭropanoj, pro la ekzisto de la radikoj <i>hom</i> kaj <i>seks</i>.</p>
  <p>Simile netaŭga mi taksas <i>neo</i> en la senco “nova”. Al mi, <i>neologismo</i> estas vorto, kiu tute ne plaĉas (vi ne miras, ĉu?). Mi flaras en ĝi la <i>logon</i> de <i>neo</i>, de neniaĵo, tiel ke ĝi odoras iom diable. Mi preferas vorton, kiu sekvu la principojn de mia infana formo de la lingvo: <i>novformo</i>, <i>novvorto</i> aŭ <i>novradiko</i>
   mi tiam dirus, kaj mi fakte ankaŭ utiligas tiujn formojn, kvankam mi
  sentas min devigita kompromisi kaj do ankaŭ uzas la grekaĵon. Mi
  sinceru: ĉi-lastan mi eldiras nur kun piko de la konscienco, kvazaŭ mi
  ne estus tute honesta, aŭ perfidus ion sanktan ...</p>
  <p>Preterpase mi notu, ke, se, laŭ mia konvinko, la lingvo evoluos al
  pli intensa ekspluato de la riĉaĵoj kaŝe kuŝantaj en ĝia baza
  vortprovizo, ĝi servos al si per sistemo, relative malofte uzata, sed
  kies ebla fekundeco estas ege granda: la prefiksa uzo de kelkaj radikoj
  plej ofte uzataj adjektive. De longe oni diras <i>bonfari, bonvoli, novedzo, etindustrio, etburĝo, grandsinjoro, belartoj, belsoneco,</i>
   ktp. Mi opinias, ke pli vasta apliko de tiu sistemo povus serioze
  riĉigi la lingvon, respektante ĝiajn demokratiajn tendencojn. Tiu
  sistemo havigas la tri ĉi-supre cititajn sinonimojn al <i>neologismo</i>, kaj laŭ mia sento, vorto kiel <i>klarvidi</i> ne tute samsignifas kiel <i>klare vidi</i>,
   sed havas sencon pli proksiman al “ĝuste percepti”. Kiam mi verkis
  novelojn per limigita vortprovizo, mi plurfoje uzis tiajn formojn kaj
  ili montriĝis bone akceptitaj de la publiko.</p>
  <p>Vorto do necesas por la koncepto “neologismo”, sed se <i>novformo</i>
   aŭ io simila sufiĉas, kial devigi ampleksan parton de la homaro
  encerbigi al si plian, pli malfacile memoreblan sonĉenon? Ia ŝpara
  principo regas en la plimulto el la lingvoj. Ne en ĉiuj, konsentite. La
  angla, ekzemple, tute ne havas ĝin: ĝi amasigas sinonimojn kaj tavolojn
  diversepokajn sen honto kaj hezito, tiel larĝigante la distancon inter
  la sociaj klasoj.</p>
  <p>Sed ĝi estas escepta. La plimulton el la lingvoj regas
  kvazaŭ-ekonomiaj reguloj, kiuj konstante forbalaas la superfluaĵojn. En
  la franca, ekzemple, <i>faillir</i>, en la senco ‘manki’, <i>choir</i>, ‘fali’, kaj <i>tistre</i>, ‘teksi’ (el kiu restas nur la participo <i>tissu</i>, kun la senco ‘teksaĵo’) paralele uziĝis, dumtempe, kun la sinonimaj <i>manquer</i>, <i>tomber</i> kaj <i>tisser</i>.
   Sed la ĝenerala ekonomio de la lingvo kondukis al forlaso de la unuaj
  formoj, pli neregulaj, pli komplikaj, favore al la verboj postulantaj
  malpli da nerva elspezado. Ankaŭ ĉi-aspekte regas konkuro: inter
  diversaj kuzaj formoj, por esprimi difinitan ideon, fine venkas la plej
  taŭga. La principo pri neceso kaj sufiĉo aplikiĝas.</p>
  <p>La ekonomia principo ankaŭ prizorgas tion, ke la mankoj estu ŝtopitaj. Zamenhof nomis “komercan entreprenon” ankaŭ <i>firmo</i>. Sed ĉar tiu vorto koliziis kun la adjektivo <i>firma</i>,
   kiu havas tute alian sencon, kaj disponi adjektivon rilatan al komerca
  entrepreno, ne konfuzeblan kun firmeco, estis oportune, la lingvo
  riĉiĝis per <i>firmao</i>. <i>Firma decido</i> kaj <i>firmaa decido</i> tiel fariĝis distingeblaj.</p>
  <p>Esperanto celas peri komunikadon interkulture. Estus konforme al tiu
  celo, kaj ankaŭ, verdire, al la deziro de granda parto de la kolektivo,
  kiu vivigas ĝin, respekti tiujn ekonomiajn principojn. Ili prizorgus
  ekvilibron en la kreskado. Se oni larĝigas sen egale profundigi, oni
  ricevas tiel maldikan tavolon, ke ĝi fariĝas danĝere rompebla.
  Transpreni radikojn el ekstere estas etendiĝi horizontale. Disvolvi la
  kaŝitajn, subsupraĵajn riĉojn estas kreski vertikale, akiri fortikigan
  profundecon. Oni estas des pli stabila, ju pli profunda la pezocentro.</p>
  <p>Tiadirekta evoluo estas sufiĉe probabla. Neologismoj kaj grekaĵoj
  grandparte estas skafaldo. Ili utilis, dum la lingvo estis
  konstruiĝanta, tro malforta por disflori surbaze de la propra havaĵo,
  sed nun, post kiam ĝi fortikiĝis kaj interne amasigis la rimedaron
  necesan por teniĝi mem, la skafaldo verŝajne malaperos: la konstruaĵo ne
   plu bezonas ĝin. La lingvo iĝis memstara.</p>
  <p>La skafaldo tamen kelktempe plu restos. Multaj lingvouzantoj, en
  okcidento, ankoraŭ ne sufiĉe distanciĝis de la naciaj dirmanieroj, por
  vere asimili la lingvosistemon de esperanto kaj konscii ĝian bonecon.
  Pri tio oni indulgu ilin. Nia lingvo havas trompan aspekton: ĝi aperas
  multrilate tiel simila al la okcidentaj, ke ordinara okcidentano ne
  havas facilan rimedon scii, kio apartenas al esperanto, kaj kio ne.</p>
  <p>Tamen, longperspektive, estos malfacile (kaj sensence) kontraŭbatali la bon-ekonomian principon. Se preni la vorton <i>aŭtodidakte</i>, ekzemple, kian avantaĝon ĝi havas rilate al <i>memlerne</i> aŭ <i>meminstrue</i>? Ĝi estas pli longa, pli peza, kaj signifas ekzakte la samon: <i>aŭto</i> estas la greka formo de “mem” kaj <i>didakt</i>
   la greka formo de “instru”. Kial paroli greke, se eblas sin esprimi en
  esperanto? Tio estas kontraŭa al la naskokialo de la lingvo.</p>
  <p>La vorto <i>autodidacte</i> necesas en la franca, ĉar tiu ne povas
  ĉi-sence formi vorton bazitan sur pure francaj rimedoj: la franca estas
  konstruita tiamaniere, ke la vorto por “mem”, <i>soi-même</i>, neniam povas uziĝi prefikse, oni do tiufunkcie diras <i>auto</i> (aŭ <i>self</i>).
   Transpreni en esperanton la bonajn kvalitojn de alia lingvo havus
  sencon, sed la mankojn? Por kio do? Tio estas tro absurda por daŭri en
  la kondiĉoj de tutmonda komunikado.</p>
  <p>Efektive, konsciiĝo konstateblas: antaŭ dudek jaroj, okcidentaj
  komencantoj malofte kritikis la konstantan uzon de grek- kaj latinaĵoj
  en esperanto. Iliaj nunaj posteuloj reagas malsame; ili demandas: “Kial
  oni akceptis <i>aŭtodidakte</i>, dum <i>memlerne</i> kaj <i>meminstrue</i>
   ekzistas?” Antaŭ tia demando, la kursgvidanto sentas sin kiel
  instruisto pri la angla, al kiu lernanto diras: “Kial oni ne povas
  traduki <i>mi povos</i> per <i>I will can</i>?” Kiel ni vidis, en la
  angla kurso la respondo povas esti nur: “Estas tiel”, kio
  subkomprenigas: “Tia estas la forto-rilato inter la anglalingvanoj kaj
  ni”. Sed ĉu io simila akcepteblus pri esperanto? Ne. Oni venas al
  esperanto-kurso ĝuste por lerni lingvon eksteran al forto-rilatoj. La
  sola ebla reago estas honeste konfesi: tio estas la nuna stato de la
  lingvo, kiun Zamenhof mem rigardis provizora, almenaŭ pri la simila kazo
   de vortoj pseŭdosufiksaj:</p>

  <blockquote>
  <p>Ni povas <i>esperi</i>, ke pli aŭ malpli frue la (...) vortoj
  “fremdaj” fariĝos arkaismoj kaj cedos sian lokon al vortoj “pure
  Esperantaj”; ni povas eĉ <i>konsili</i> tion; sed <i>postuli</i> tion ni ne povas. (<i>Lingvaj Respondoj</i>, n-ro 52, <i>vk cit.</i>, p. 34‒35; Zamenhof mem kursivigis.)</p>
  </blockquote>

  <p>Ni do povas klarigi al la lernantoj, ke esperanto estas libera
  lingvo, en kiu oni ne rajtas postuli. Sed oni rajtas esperi kaj konsili.
   Tiu zamenhofa respondo ĝenerale kontentigas. La klaso denove spiras
  libere. Mi havas neniun eblon taksi, kio okazas en la mondo ĝenerale,
  sed mia impreso estas, ke la nunaj lernantoj pli bone sentas la lingvon
  ol iliaj antaŭuloj, verŝajne ĉar la kursgvidantoj mem pli bone sentas
  ĝin. Estus do ne mirige, se la evoluo kondukus al laŭgrada forlaso de la
   senutilaj grekaĵoj.</p>
  <p>Kompreneble, tiu evoluo plu vekos reziston. Leginte la ĉi-supran paragrafon pri <i>memlerne</i>, kelkaj diros: “mi ne sentas la du vortojn ekzakte samaj; kvankam mi ne povas difini, kio, estas io plia en <i>aŭtodidakte</i>”.
   Kompreneble estas io plia: ĝi havigas pli altan memtakson. Oni sentas
  sin pli altnivela – nobela, aŭ, grekece, aristokrata – se oni parolas
  greke, ol se oni parolas la normalan, ĉiutagan lingvon, tiun de la “plej
   malriĉaj kaj senkleraj vilaĝanoj”. Kaj la deziro senti sin pli alta
  estas tre potenca forto en homaj aferoj. Tial eble dum longa tempo ambaŭ
   formoj de lingvo kunekzistos.</p>
  <p>Kaj eble mi plene malpravas, kaj komplete venkos la grekeca
  esperanto, konkerante iom post iom la tutan mondon ĝis nun fremdan al ĝi
   ... Se tiel, tio signifos, ke la mutacio okazis tro frue, aŭ ke entute
  ne temis pri mutacio. Ke la bezono senti sin supera estis tro forta ĉe
  tro multaj, por ke egalecaj rilatoj havu ŝancon prosperi.</p>
  <p>Kelkaj jarcentoj pasos, jarmiloj eble. Kaj la konfuza, nebula sopiro
  homara al demokratiaj rilatoj plu agos en la ombro, subkonscie, ĝis ĝi
  enkarniĝos en nova lingvo kapabla realigi ĝin, lingvo konforma al la
  psikolingvikaj leĝoj de egaleca homa komunikado. Kontraŭaj fortoj provos
   dispremi ĝin aŭ devojigi ĝin de ĝia vojcelo. Sed al ili ĝi rezistos: ĝi
   ekzistos, ĝi persistos. Sub tute alia formo, eble, ĝi provizos la
  homaron per <i>bona lingvo</i>.</p>

</section>

  </body>
</html>
