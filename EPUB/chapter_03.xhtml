<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head>
    <title>La bona lingvo - ĉapitro 3</title>
    <link href="style/style.css" rel="stylesheet" type="text/css"/>
  </head>
  <body class="part" epub:type="bodymatter part">

<section class="chapter" epub:type="bodymatter chapter" id="chapter_03">

  <h2>3. Natura sin-esprimado</h2>

  <h3>Emo ĝeneraligi tuj post asimilado</h3>

  <p>Kio ebligas dedukti tiel rapide? Mensa refleksa agado, kiun la svisa psikologo Piaget siatempe nomis <i>ĝeneraliga asimilado</i>.
   Oni asimilas elementon, kaj tuj ĝeneraligas ĝian uzon, ekster la kampo
  de la jam akiritaj scioj kaj sperto. Nu, la interesa punkto estas, ke
  tio estas la <b>natura</b> sistemo lingve komuniki. Per <i>natura</i> mi celas: kion spontane faras nia cerbo, kiam ne intervenas eksteraj influoj.</p>
  <p>Kiel ni povas koni tiun naturan funkciadon? Observante la kazojn,
  kiam lingva esprimiĝo malkonformas kun la socia normo, ekzemple ĉe
  infanoj komencantaj paroli, ĉe fremduloj, kiuj provas komprenigi sin per
   lingvo neplene mastrata, ĉe homoj parolantaj dum kuracilo aŭ alia drogo
   (inkluzive alkoholajn) portempe malfortigas la kontrolilojn en la
  cerbo, ĉe homoj tuŝataj de forta emocio, tiel ke por ili pli gravas
  komuniki ol paroli laŭnorme, ktp. Studo pri la hezitoj de personoj,
  kiuj, parolante sian lingvon, ne tuj sukcesas vortigi sian penson, ankaŭ
   liveras indikojn pri la rolantaj mensaj procezoj. Eĉ analizoj pri la
  evoluo de lingvoj rivelas, kien kondukas la naturaj tendencoj de
  lingvouzado.</p>
  <p>Tiuj esploroj montras, ke la ĉefa faktoro en natura sin-esprimo estas
   ĝeneraliga asimilado. Mi memoras ĉinan infanon, kiu klare prononcis <i>wo bu you</i>, ‘mi ne havas’, dum la ĝusta formo estus <i>wo meiyou</i>: nia <i>ne</i> preskaŭ ĉiam tradukiĝas per <i>bu</i> en la ĉina, sed, pro stranga escepto, antaŭ <i>you</i>, ‘havi’, oni devas diri <i>mei</i>. Tiu eta ĉino ĝeneraligis la asimilitan <i>ne</i>-signon. Alia ekzemplo: s-ino Bormann citis al mi germanan infanon, al kiu oni demandis “<i>Bist du müde?</i>”, ‘ĉu vi estas laca?’, kaj kiu respondis: “<i>ich bist nicht müde</i>”, ‘mi ne estas laca’. Anstataŭ modifi la verboformon laŭ la pronomo (la ĝusta frazo estus <i>ich bin nicht müde</i>), ĝi ĝeneraligis la duapersonan.</p>
  <p>Simile, mi foje aŭdis anglan infanon diri <i>he comed</i>, ‘li venis’, anstataŭ la ĝusta, neregula, <i>he came</i> (ĉe la plimulto el la verboj, la pasinta tempo esprimiĝas per la finaĵo <i>-ed</i> en la angla). Konfirmon, ke tiel parolas anglaj infanoj mi ĵus trovis en romano, en kiu dekjara Darren Wilkes diras <i>She never seed me</i>, ‘ŝi neniam vidis min’ (li uzas <i>seed</i> anstataŭ la ĝusta formo <i>saw</i>) kaj <i>Only she never knowed</i>, ‘sed ŝi neniam sciis’ (<i>knowed</i> anstataŭ <i>knew</i>) (P. D. James, <i>A taste for death</i>, New York: Alfred A. Knopf, 1988, p. 402). Klare, temas pri plej natura tendenco.</p>
  <p>Tre ofte, ĉe fremdlingvano, post-asimila ĝeneraligo montriĝas pli
  forta ol la strukturoj de la gepatra lingvo. Por esprimi la ideon ‘se mi
   havus’, la plimulto el la anglalingvaj lernantoj de la franca spontane
  diras <i>si j'aurais</i>, kiel ĉiuj francaj infanoj, dum rekta traduko el la angla <i>if I had</i> kondukus al la ĝusta formo <i>si j'avais</i>. Simile, mi notis ĉe (neesperantista) anglalingvano parolanta france la formon <i>s'il viendra</i>, ‘se li venos’ (laŭvorte, angle, <i>if he will come</i>), kvankam rekta traduko el lia nacilingvo produktus la ĝustan <i>s'il vient</i> (angle <i>if he comes</i>). En tiuj du kazoj, aperas en la franca formoj malĝustaj, kiuj estus ankaŭ eraraj en la gepatra lingvo, <b>sed kiuj estus ĝustaj en esperanto</b>: nia lingvo sekvas pli proksime la naturan funkciadon de esprimiĝo ol la plimulto el la etnaj.</p>
  <p>Asimilado ĝeneraliga okazas ne nur ĉe gramatiko, sed ege ofte ankaŭ ĉe vortfarado. En la franca, al nia strukturo <i>ne--ebla</i> respondas oftege, sed ne ĉiam, la strukturo <i>in--able</i> (aŭ, se la unua konsonanto de la radiko estas lipa, <i>im--able</i>); la formo uzata por enŝovi la verban radikon estas tiu, kiun oni as-tempe uzas post <i>vous</i>, ‘vi’: ‘vi trinkas’ estas <i>vous <b>buv</b>ez</i>, ‘netrinkebla’ do estos <i>imbuvable</i>. Sed estas multegaj esceptoj. Ekzemple, ‘neatingebla’ estas <i>inaccessible</i>, dum la normala maniero diri ‘vi atingas’ estas <i>vous atteignez</i>. Tamen, ĝeneraliga asimilado konstante influas, kaj oni ofte aŭdas la eraran formon <i>inatteignable</i>.</p>
  <p>La franca vorto tradukanta nian <i>farebla</i> estas interesa, ĉar ĝi
   manifestas dufojan nekonscian aplikon de ĝeneraliga asimilado. Kiel
  ĉi-supre dirite, la verba formo nekonscie uzata por formi la <i>able</i>-adjektivojn estas tiu, kiun oni uzas as-tempe post <i>vous</i>: <i>vous punissez</i>, ‘vi punas’ &gt; <i>punissable</i>, ‘punebla’, ‘puninda’. Sed tiu formo mem estas ligita al la is-tempa formo: malantaŭ <i>vous punissez</i>, ‘vi punas’ aŭ <i>vous buvez</i>, ‘vi trinkas’, kaŝiĝas <i>vous punissiez</i>, ‘vi punis’, kaj <i>vous buviez</i>, ‘vi trinkis’. Kiel konstante en la franca, troviĝas esceptoj. Por la verbo <i>faire</i>, ‘fari’, tiu regulo ne aplikiĝas. Oni diras <i>vous faisiez</i>, ‘vi faris’, sed <i>vous faites</i>, ‘vi faras’. La natura emo ĝeneraligi asimilaĵon estas tre forta: ne nur ĉiuj franclingvaj infanoj komence diras <i>vous faisez</i>, ‘vi faras’ (la ĝusta formo <i>vous faites</i>
   enradikiĝas nur post plurjara korektado), ne nur multaj fremdlingvanoj
  faras same, kiam ili parolas france, ne nur same faras multaj
  plenkreskaj franclingvanoj, kiam ebriaj aŭ sub influo de forta emocio,
  sed la oficiala lingvo fakte uzis tiun formon kiel bazon por la
  adjektivo ‘farebla’: <i>faisable</i>.</p>

  <h3>Kruciĝo de plene konsekvencaj serioj</h3>

  <p>Ni nun revenu al la spirito de esperanto. Se vi konsideras la
  ĉi-supre prezentitajn ekzemplojn, vi rimarkos, ke ĉiufoje, kiam la
  spontane naskita nacilingva formo estas neĝusta, apliko de la samaj
  formadprincipoj kondukas nialingve al tute ĝusta formo. Ni do povas
  konkludi, ke unu el la aspektoj de la spirito de esperanto – io tipe
  esperanta – estas la fakto, ke ĝeneraliga asimilado en ĝi regas senbare.</p>
  <p>Efektive, en esperanto, la plimulto el la vortoj situas kruce de perfekte konsekvencaj kvazaŭ-senfinaj serioj. Alivorte, <b>ĝeneraliga asimilado okazas ne nur ĉe unu el la elementoj, sed ĉe almenaŭ du</b>. La tabelvortoj estas nur aparta apliko de ĉi tiu principo. Ni prenu ekzemple tute alitipan vorton: <i>ŝafejo</i>. En la menso ĝi situas jene:</p>

  <table>
  <tbody><tr><td></td><td>ŝafo</td><td></td></tr>
  <tr><td></td><td>ŝafino</td><td></td></tr>
  <tr><td></td><td>ŝafido</td><td></td></tr>
  <tr><td></td><td>ŝafa</td><td></td></tr>
  <tr><td>hundejo ĉevalejo bovejo</td><td>ŝafejo</td><td>kolombejo porkejo ...</td></tr>
  <tr><td></td><td>ŝafaĵo</td><td></td></tr>
  <tr><td></td><td>ŝafaro</td><td></td></tr>
  <tr><td></td><td>ŝafisto</td><td></td></tr>
  <tr><td></td><td>...</td><td></td></tr>
  </tbody></table>

  <p>Ni komparu kun la franca. Eĉ limigante nin je la kvin vortoj centre
  de la kruco, tuj montriĝas, kiagrade ĉi-kaze la lingvo de Molière baras
  la vojon al la natura inklino ĝeneraligi asimilitan lingveron:</p>

  <table>
  <tbody><tr><td></td><td>ovin</td><td></td></tr>
  <tr><td>étable</td><td>bergerie</td><td>pigeonnier</td></tr>
  <tr><td></td><td>mouton</td><td></td></tr>
  </tbody></table>

  <p>Ne pli helpas la angla vortsistemo:</p>

  <table>
  <tbody><tr><td></td><td>ovine</td><td></td></tr>
  <tr><td>cowshed</td><td>sheep-fold</td><td>pigeon house</td></tr>
  <tr><td></td><td>mutton</td><td></td></tr>
  </tbody></table>

  <p>Nek vertikale, nek horizontale retroviĝas konsekvenca serio. Tio
  praktike signifas, ke, en la franca aŭ en la angla, por akiri la vorton
  kaj por retrovi ĝin laŭbezone, la menso uzas multe pli da nerva energio.</p>

  <h3>Ŝparo de nerva energio</h3>

  <p>Kiam mi estis psikologia studento, por konsciigi nin pri la rilato
  inter nerva elspezo kaj reguleco de la ago-skemoj, la gvidanto de
  lernogrupo foje proponis jenan eksperimenton. Ni registris per plej
  preciza tempomezurilo (estis ja en Svislando!) la daŭron necesan por
  partigi kompleton da ludkartoj en diversaj kondiĉoj. Eĉ se perfekte
  atenditaj, la rezultoj imponis. Se la instrukcioj estas, ekzemple:</p>

  <blockquote>
  <p>Metu ĉiujn ruĝajn maldekstren, escepte de la bubo; de iu ajn sepo; de
   la kera deko; de la karoa aso; de la reĝino, egale ĉu ĝi estas kera aŭ
  karoa, se ĝin antaŭas nigra karto; de la kera reĝo, se ĝi aperas post
  karto kun valoro inter du kaj ok, alia ol la trefa kvaro; ktp,</p>
  </blockquote>

  <p>la tempo necesa por ricevi la postulatan kartogrupon estas multe pli longa ol se la regularo konsistas el unu frazo:</p>

  <blockquote>
  <p>Metu la ruĝajn maldekstren kaj la nigrajn dekstren.</p>
  </blockquote>

  <p>La pli longa daŭro de la unua tasko spegulas la pli altan kvanton da energio, kiun bezonas la nerva sistemo por ĝin plenumi.</p>
  <p>Nu, la plimulto el la naciaj lingvoj enhavas regulojn kompareblajn al
   la unua serio de instrukcioj. Sekve, la nerva fluo konstante elspezas
  sian energion ĉe blokoj, baroj, devojigoj kaj stumblejoj ĉiaspecaj.
  Legante ĉi tion, verŝajne kelkaj el vi pensas: “Li troigas. Mi lernis la
   anglan, la germanan aŭ tiun aŭ tiun ĉi lingvon, kaj mi parolas ĝin
  flue. Ne estas tiel terure.” Se tiel estas, mi gratulas vin. Sed eble
  tute simple vi ne konscias vian sportan nivelon.</p>
  <p>Kiam vi uzas esperanton, vi estas kiel homo, kiu kuras rektalinie sur
   ebena tereno. Kiam vi uzas la alian lingvon (se ne estas unu el la
  malmultaj kun strukturoj same regulaj, kiel la esperantaj), vi kuras sur
   tereno kun fortaj deklivoj, jen supren, jen malsupren, sekvante
  zigzagan vojeton kun harpinglaj turniĝoj, plenan je truoj perfide
  faligaj, kaj kiun de tempo al tempo rokoj baras, tiel ke ne eblas pluiri
   sen grimpi transen. Se vi flue parolas, tio signifas, ke vi tiom
  ekzercis vin, ke vi parkere konas la malfacilajn lokojn kaj, ĉiufoje, la
   plej efikan manieron ilin venki. Vi similas al atleto, kiu ĉiutage
  trakuras la ĵus priskribitan terenon. Sed eĉ se via kurrapideco havigas
  al vi aplaŭdon, tamen restas la fakto, ke, sur tiu tereno, via koro pli
  rapide batas, vi spiras pli forte kaj brue, vi estos pli laca, ol dum vi
   kuris senturne kaj senbare sur la ebenejo. Kiom ajn ekzercita vi estas,
   vi elspezis pli da energio.</p>

  <h3><em>Mal-</em>: ĉu beno aŭ malbeno?</h3>

  <p>Kuri sur malfacila tereno povas esti stimule, se oni tion faras
  propravole por la plezuro sporti aŭ kun la celo trejni sian korpon. Sed
  homoj, kiuj deziras (aŭ devas) intergente komuniki, rajtas ne esti
  sportemaj, aŭ preferi aliajn kampojn por atleti. Al ili esperanto estas
  destinita. Tial Zamenhof konceptis ĝin tiamaniere, ke komunikado okazu
  senstreĉe. (Se vi ŝatas streĉi viajn fortojn, ne mankas terenoj por vin
  trejni: lingvoj kiel la rusa, la franca kaj la araba dissemis
  stumblejojn abunde.)</p>
  <p>Por eviti streĉon, necesas senti sin sekura. Al tiu sekureca sento
  kontribuas la scio, ke oni ĝuos grandan liberecon en la kombina uzo de
  la lingvaj elementoj. Pro tio, verŝajne, la prefikso <i>mal-</i> tiom uziĝas en la “reala lingvo”.</p>
  <p>Efektive, esplorante pri parola esperanto, mi miris pri la ofteco de
  tiu prefikso. Homoj konstante uzas ĝin, ofte humure. Jen bela ekzemplo
  de lingva ero, kiun la homoj rapide asimilas kaj emas ĝeneraligi. Kaj
  tamen, <i>mal-</i> elvokas reziston ĉe relative multaj.</p>
  <p>En letero, kiun mi ĵus ricevis, brazila amiko diras, ke oni nepre bezonas la vorton <i>liva</i> por anstataŭi <i>maldekstra</i>.
   Kiel malsamaj homoj estas! Mi ne pretendas esti normala (se tio
  signifas ion), sed esperanto estas la sola lingvo, en kiu mi havas
  neniun problemon pri ‘dekstra’ kaj ‘maldekstra’. Eble vi ne kredos min.
  Se tiel, demandu miajn edzinon kaj gefilojn, ili konfirmos al vi jenon:
  kiam mi ŝoforas kaj mia apudulo instrukcias, ke mi iru dekstren aŭ
  maldekstren, se li konas min, li mane gestas al la ĝusta direkto, ĉar
  nek en la franca, nek en la angla, nek, verdire, en iu ajn el la aliaj
  nacilingvoj, kiujn mi iom scias, mi havas ĝustan reflekson. Nur en
  esperanto mi ne eraras.</p>
  <p>Kompreneble, se la granda plimulto el la homoj havas problemon malan al la mia, mi volonte konsentos, ke oni rezignu je <i>maldekstra</i> favore al <i>liva</i>
   aŭ alia taŭga formo. Mi neniel volus trudi miajn apartaĵojn. Tamen mi
  esperas, ke oni respektos la starpunkton de tiuj, kiuj diferencas de la
  plimulto, kaj ke oni memoros la averton de Zamenhof, “kontraŭ forĵetado
  de malnovaj formoj, antaŭ ol la novaj estos sufiĉe elprovitaj kaj tute <i>definitive</i> kaj <i>sendispute</i> akceptitaj” (vd ĉi-supre, p. 10; ĉi-foje substrekis mi).</p>
  <p>Sed, kiel mi jam diris, mi fidas je la saĝeco de la kolektiva,
  nekonscia maniero solvi lingvajn problemojn. Pro tio min tiagrade
  interesas la formoj, kiuj spontane ŝprucas ĉe interbabilado. Al tiu, kiu
   surterene esploras, kiel faras ĉiu serioza lingvisto, baldaŭ
  evidentiĝas, ke <i>mal-</i> ege oftas en la “reala lingvo”. Mi jam citis <i>malstultiĝo</i> kaj <i>malprotestas</i> en la sekcio pri la riĉeco de la parola lingvo, sed mi povus aldoni centojn da aliaj kazoj.</p>
  <p>Ekzemple, foje mi diskutis kun Mark Fettes, la nuna redaktisto de <i>Esperanto</i>, okaze de kunveno, ĉe kiu ni kune prezentis UEAn, kaj li diris al mi: “<i>tio estus <b>malpozitiva</b> reago</i>”
   (Ĝenevo, 88.02.06). Mi bedaŭrinde ne scias, ĉu li konscie elektis tiun
  formon, aŭ ĉu simple la vorto enmensiĝis al li pli rapide ol <i>negativa</i>.</p>
  <p>La esprimon <i>nek tro, nek <b>maltro</b></i> mi registris tiel ofte, ke ĝi eble jam ŝabloniĝas. Plurfoje, mi notis <i><b>malkiel</b></i> en la senco ‘kontraŭe al’, ‘diference de’. Jen kelkaj pliaj ekzemploj:</p>

  <div>

  <p><i>Ili riproĉas, ke la lingvo estas <b>malnatura</b></i> (Pekino, Ĉinio, 86.07.29, ĉino; miaopinie, tiu ĉino trovis la ĝustan esperantigon de la koncepto, kiun ni kutime vortigas per <i>artefarita</i>, kio elvokas ion tute alian)</p>

  <p><i>Tio estas tro <b>malpoezia</b></i> (Locarno, Svislando, 87.05.16, itallingva sviso)</p>

  <p><i>Mi estas <b>malpesimisma</b></i> (Santala, Finnlando, 87.07.14, ĉiliano, kiu poste klarigis, ke li ne estis certa, ĉu la radiko <i>optimism</i> ekzistas)</p>

  <p><i>Kiam okazos la <b>malinaŭguro</b>?</i> (Santala, Finnlando, 87.07.18, brito)</p>

  <p><i>Oni hodiaŭ <b>malfestas</b> la sovetiigon de Estonio</i> (Tallinn, Estonio, Sovetio, 87.07.20, estono)</p>

  <p><i>La ekspozicio estos <b>malinaŭgurata</b> dimanĉon</i> (Zagreb, Jugoslavio, 87.08.04, kroato)</p>

  <p><i>Mi venas por lerni, ne por <b>mallerni</b></i> (Zagreb, Jugoslavio, 87.08.05, aŭstralianino, laŭdevene pollanda judino)</p>

  <p><i>Temas pri <b>malfermita, t.e. aperta</b> personeco</i> (Zagreb,
  Jugoslavio, 87.08.04, kroato; interesa ekzemplo: ĝi montras, ke la unua
  vorto atinganta la menson estas la derivaĵo, la neologismo alvenas nur
  poste)</p>

  <p><i>Ni <b>malsekvu</b> la sagojn</i> (por reveni laŭ vojo, kiun ni trovis sekvante la sagojn direktomontrajn; Vieno, Aŭstrio, 87.10.28, germano)</p>

  <p><i>Li estas <b>malfaka</b> kuracisto</i> (t.e. ĝeneralmedicinisto; Ĝenevo, Svislando, 88.11.07, germanlingva sviso)</p>

  </div>

  <p>La <i>reala lingvo</i> uziĝas ankaŭ en korespondado. Por persono, kiu
   lingviste interesiĝas pri tiu aspekto de ĝi, publikigitaj leteroj de
  legantoj estas plej interesa fonto de observoj. La ĉi-supra teksto jam
  estis tajpita, kiam mi legis la numeron de julio-aŭgusto 1988 de <i>Esperanto</i>. En ĝi, sur sama kolumno, aperas du interesaj <i>mal</i>-aĵoj:</p>

  <div>

  <p><i>En pluraj aliaj kazoj, mi intence uzas verbojn <b>malpive</b></i> (t.e. ‘kontraŭe al tio, kion PIV rekomendas’; Aldo de' Giorgi, <i>Esperanto</i>, julio-aŭgusto 1988, p. 137)</p>

  <p><i>Urĝe bezonata estas (...) gramatiko de la lingvo, kiu <b>malkomplikos</b> la enhavon de [PAG]</i> (Audrey Childs-Mee, <i>samloke</i>).</p>

  </div>

  <p>La kontrasto inter la malŝato al tiu prefikso ĉe kelkaj esperantistoj
   kun literatura pretendo unuflanke, kaj, aliflanke ĝia ofteco en la
  spontana lingvo, ĉefe parola, sed ankaŭ letera, vere mirigas min. Mi
  tute ne scias, kiel klarigi la menciitan malŝaton. Ĉu tiuj aŭtoroj
  hontas pri la ekzisto de <i>mal-</i> kun tiu senco? Temas ĝenerale pri homoj el latinidaj lingvoj aŭ kun alta estimo al la latina; eble ĝenas ilin, ke <i>mal-</i> en tiu lingvofamilio laŭdevene signifas ‘malbona’ (dum en la slava, ĝi signifas ‘eta’ aŭ ‘malmulta’: en la rusa, <i>sil'nyj</i> signifas ‘forta’, <i>malosil'nyj</i> ‘malforta’, t.e. ‘malmultforta’, ‘malgrandforta’).</p>
  <p>Aŭ ĉu ĝenas la sono? Ĉu ĝi estas tro aŭdebla? Verŝajne intence
  Zamenhof elektis prefikson speciale klarsonan, ĉar li opiniis grava tuj
  distingi ion disde ties malo. Ĉu ĝenas la ofteco? Min tio ne ĝenas, sed
  miajn kriteriojn difinis vivo malsama ol tiu de la homoj, kiujn <i>mal-</i> agacas. Ĉu ĝenas ia dubsenceco? Estas vere, ke vortoj kiel <i>malmanĝi</i> povas egale signifi ‘vomi’ aŭ ‘feki’, kaj ke kelkaj aliaj, kiel <i>maltima</i>, ne estas tute certe kompreneblaj komence. Sed tio rilatas al ege malgranda nombro da radikoj.</p>
  <p>Ĉu ili riproĉas tendencon konfuzi la <i>mal</i>-vorton kun ĝia
  kontraŭo? Se jes, ili timas nerealan danĝeron. En pli ol dudek jaroj da
  atenta aŭskultado kaj da registrado de parola esperanto mi neniam
  spertis unu miskomprenon ŝulditan al <i>mal-</i>. Mi ĉeestis erarojn, ekzemple <i>malfermi</i> anstataŭ <i>fermi</i>,
   sed ne miskomprenojn. Similaj eraroj aperas same ofte en ĉiuj lingvoj:
  vortoj, kiuj rekte kontrastas unu la alian, lokiĝas najbare en nia menso
   kaj ni facile diras la kontraŭon de tio, kion ni celas. Ĉar la
  kunteksto komprenigas la penson, la plimulto el tiuj okazoj restas
  neperceptataj. Nur esploranto pri lingvo rimarkas ilin. En <i>Psikopatologio de la ĉiutaga vivo</i>,
   Sigmund Freud, inter multaj ekzemploj de fuŝ-agoj, citas prezidanton,
  kiu (germane) diras: “mi fermas la kunsidon”, anstataŭ “mi malfermas”
  ĝin; estas do klare, ke tute ne temas pri fenomeno ligita al la lingvo.</p>

  <h3>Kial <em>ferm</em> kaj <em>malferm</em>?</h3>

  <p>Koncerne la vortojn <i>fermi</i> kaj <i>malfermi</i> multaj kritikas, ke Zamenhof elektis <i>ferm</i> kiel bazan radikon, de kiu oni derivas la vorton <i>malfermi</i>. Kial li tion faris? Rapida kontrolo montras, ke <i>ferm</i> ne estas pli ofta. Sed malprave, miaopinie, oni vidas en tiu elekto eraron.</p>
  <p>Zamenhof havis eksterordinaran psikolingvikan intuicion, kiun li plej
   ofte sekvis, tute saĝe. Nu, ŝajnas, ke por nia menso, la baza koncepto
  estas stato. Ago, kiu ŝanĝas tiun staton, estas io malpli fundamenta.</p>
  <p>Komodo ŝajnas pli normala kun la tirkestoj fermitaj. En librovendejo
  aŭ biblioteko, la granda plimulto el la libroj estas fermitaj. En
  vinbutiko, la boteloj estas ŝtopitaj. En dormoĉambro, lito estas kovrita
   (aŭ, en kelkaj landoj, volvita). Ie, funde de nia nekonscia menso, ni
  rigardas fermitecon la normala stato. La alia normala stato estas, ke
  troviĝu nenio fermebla: baze, diras nia menso, aŭ ne troviĝas pordo (nur
   libera pasejo), aŭ ĝi estas fermita. Malfermi estas ago, kiu likvidiĝas
   en eta momento, kaj do ne havas same densan ekziston kiel la longa,
  daŭra, konstanta stato de fermiteco. Se, revenante el ferioj, vi vidas
  de malproksime, ke viaj pordo kaj fenestroj estas malfermitaj, via tuja
  reago estas, ke io estas ne en ordo. Similajn faktojn nia menso
  nekonscie registras ekde la plej juna infaneco. Tial por ĝi, ‘malfermi’
  rompas ion en la normala stato de aferoj, kaj estas do <b>derivita</b> koncepto.</p>
  <p>Verŝajne pro tiu universala maniero koncepti, la plimulto el la
  lingvoj rigardas la fermitan kaj similajn statojn plej bazaj, tiel ke
  fermo esprimiĝas per simpla radiko, dum la vortojn por la ideoj
  proksimaj al malfermado oni derivas el la baza ‘ferm’-verbo helpe de
  afikso. En aviadilo, la stevardino diras angle: “<i>Fasten your seat belts</i>” (‘fermu viajn sekurzonojn’), kaj la vorto uzata por signi malfermon estas <i>unfasten</i>. En la franca, oni diras <i>verrouiller / déverrouiller</i> (‘rigli’ / ‘malrigli’), <i>boucher / déboucher</i> (‘ŝtopi’ / ‘malŝtopi’); <i>couvrir / découvrir</i> (‘kovri’ / ‘malkovri’); <i>voiler / dévoiler</i> (‘vuali’ / ‘malvuali’); <i>lier / délier</i> (‘ligi’ / ‘malligi’); <i>nouer / dénouer</i> (‘nodi’ / ‘malnodi’); <i>visser / dévisser</i>
   (‘ŝraŭbi’ / ‘malŝraŭbi’); ktp. La origina vorto ĉiufoje indikas fermon,
   t.e. malebligon de rekta percepto aŭ de libera ago, kaj malfermo
  esprimiĝas derive.</p>
  <p>En la angla oni diras <i>to lock / to unlock</i> (‘ŝlosi’ / ‘malŝlosi’); <i>to pack / to unpack</i> (‘paki’ / ‘malpaki’); <i>to button / to unbutton</i> (‘butoni’ / ‘malbutoni’); <i>to latch / to unlatch</i> (‘klinke fermi’ / ‘klinke malfermi’); <i>to bolt / to unbolt</i> (‘rigli’ / ‘malrigli’); <i>to tie / to untie</i> (‘ligi’ / ‘malligi’) ... En la germana ni havas <i>schließen / aufschließen</i> (‘ŝlosi’ / ‘malŝlosi’); <i>wickeln / entwickeln</i> (‘volvi’ / ‘malvolvi’); <i>decken / entdecken</i> (‘kovri’ / ‘malkovri’) ...</p>
  <p>La rumana, en kiu ‘fermi’ diriĝas <i>închide</i> kaj ‘malfermi’ <i>deschide</i> konfirmas tiun regulecon, pri kiu ni trovas multajn ekzemplojn ankaŭ en la rusa. La rumana prefikso <i>des-</i>, kiel la franca <i>dé-, dis-</i> ja respondas ĝenerale al la esperanta <i>mal-</i>, kaj la radiko <i>chide</i> (prononcu: <i>kide</i>), parenca al la itala <i>chiudere</i>, al la franca <i>clore</i>, fakte signifas ‘fermi’. La rumana vorto do estas ekzakte paralela al nia <i>malfermi</i>. Ankaŭ la malnovfranca havis similan verbon: <i>desclore</i>, ‘malfermi’. La nuntempa franca <i>éclore</i>,
   ‘malfermiĝi’ (parolante pri floro, kiu estis burĝona), prezentas plian
  ekzemplon de kazo, en kiu la vorto pri malfermo derivas de la vorto
  signifanta ‘fermi’ (<i>clore</i>).</p>
  <p>Finan ekzemplon ni ĉerpu ekster Eŭropo. En la svahilia, la verbo ‘malfermi’ formiĝas el ‘fermi’ kiel regula <i>mal</i>-derivaĵo: <i>kufunga</i>, ‘fermi’, <i>kufungua</i>, ‘malfermi’, aŭ <i>kufumba</i>, ‘fermi’, <i>kufumbua</i>, ‘malfermi’ (komparu <i>kukunja</i>, ‘volvi’, <i>kukunjua</i>, ‘malvolvi’; <i>kufuma</i>, ‘teksi’, <i>kufumua</i>, ‘malteksi’; <i>kuvaa</i>, ‘vesti sin’, <i>kuvua</i>, ‘malvesti sin’, ‘senvestigi sin’).</p>
  <p>Tiuj ekzemploj ŝajnas al mi sufiĉaj por montri, ke Zamenhof ne mispaŝis elektante <i>ferm</i> kiel bazan radikon.</p>

  <h3>Ena filozofio</h3>

  <p>Kial <i>mal-</i> tute ne ĝenas min? Eble ĉar mi lernis la lingvon
  estante 11-12-jara, kaj do ne havante la saman lingvan fonon kiel
  plenkreskuloj jam lernintaj la latinan aŭ similan lingvon. Se, kiel mi
  supozas, esperanto logas homojn, kiuj deziras novan, pli egalecan
  manieron interrilati, estas normale, ke multaj havas, fone de la menso,
  la penson: “Kial unu homo (Zamenhof) diktu al mi, kiel mi esprimu min?
  Mi estas lia egalulo. Ankaŭ miaj ideoj samrajtas.” Tia rigardo al la
  lingvo konformas al ĝia spirito, aŭ pli ĝuste al ĝia etoso. Tie fontas
  la reformemo de multaj esperantistoj.</p>
  <p>Sed infano malsame reagas. Kiam mi lernis la lingvon, <i>malmulta</i> kaj <i>malgranda</i>
   estis simple, por mi, oportunaj vortoj, kiuj klare esprimas sian
  sencon, en sistemo, kiun mi tutkore aprobis, ĉar ĝi estas tute
  konsekvenca, kio ĝenerale plaĉas al infanoj. Mi ne zorgis pri
  etimologio, same kiel anglalingvan infanon ne ŝokas la fakto, ke <i>grandson</i>, ‘nepo’, <i>granddaughter</i>, ‘nepino’, <i>grandchildren</i>,
   ‘genepoj’, povus esti konsiderataj kiel lingvaj monstraĵoj, ĉar la
  prefikso devenas de franca vorto signifanta ‘granda’, sed aplikiĝas al
  homoj pli etaj, fakte anstataŭante francan prefikson kun la senco
  ‘malgranda’ (en la franca, oni diras respektive <i>petit-fils, petite-fille, petits-enfants</i>, kaj <i>petit</i> signifas ‘eta’).</p>
  <p>Ne nur <i>mal-</i> ne ŝokis min, sed mi vidis en ĝi senfine fekundan
  vortformilon, plej bonvenan. Mi suspektas, ke pli poste, kiam mia plej
  ŝatata ĉina korespondanto enkondukis min en la orientazian pensmanieron,
   kaj kiam mi lernis lian lingvon, mi estis influata de Dao-ismo (<i>Taoismo</i> laŭ PIV, sed mi preferas la oficialan ĉinan transskribon <i>Dao</i>). Plaĉas al mi la ideo, ke ie en <i>malbona</i> kaŝiĝas ‘bono’, en <i>malforta</i> ‘forto’, en <i>malgranda</i> ‘grandeco’, en <i>malami</i>
   ‘ami’. Tradicia ĉina mondrigardo, laŭ kiu io enhavas la ĝermon de sia
  kontraŭo, kaj ankaŭ laŭ kiu ĉiu adjektivo estas relativa, akordas kun
  mia maniero aliri la realon.</p>
  <p>Verdire, ĝian ĝustecon ĉiutage konfirmas mia profesio. Kiom da forto
  kaŝiĝas en iu malforta, kaj kiom da malforto en fortulo! Kiel proksimas
  unu al alia amo kaj malamo! Kaj kiom da psikologia progreso, kiam homo
  ĉesas kompreni adjektivojn kiel ion absolutan, difinitan per si mem, dum
   fakte ili postulas referencon. Ĉu <i>malgranda</i> elefanto ne estas imprese <i>granda</i>? Ĉu ne kortuŝe <i>malgranda</i> la plej <i>granda</i> formiko? Tio, kio <i>malfacilas</i> al mi, eble estas por vi plej <i>facila</i>.
   Kiam homoj suferantaj pro “komplekso pri malplivaloro” komprenas, ke en
   la frazo “mi estas malforta” aŭ “mi konstante malsukcesas”, la vortoj <i>malforta</i> kaj <i>malsukcesas</i>
   rilatas al nur unu aspekto de ili, kaj ke ie ili havas ankaŭ forton kaj
   sukcespovon, ili ekiras la vojon al plena liberiĝo el tiuj turmentaj
  ideoj pri si mem, venenaj al la vivĝojo.</p>
  <p>Ni rimarku, ke simila saĝeco troviĝas ankaŭ en okcidento: “Feliĉaj la
   malfeliĉuloj, amataj la malamataj, altaj la malaltuloj” klare sonas en
  la mesaĝo de la krista surmonta prediko. Iu filozofia ludo kaŝiĝas en la
   <i>mal</i>-vortoj, kiu ege plaĉas al mi. Sed estas vere, ke Kartezio
  (francanome Descartes) ege malhelpis kompreni tiun aliron al konceptoj,
  rigardataj kiel duvizaĝaj.</p>
  <p>Jes, <i>mal-</i> ricevas de mi fervoran ŝaton kaj estimon. Kiam mi legas tutan tekston sen ĝi – ekzemple la iltis-an <i>Literaturan Manifeston</i>
   – mi havas la impreson, ke mankas io, kaj instinkte mi konkludas, ke la
   aŭtoro ne kapablas verki nature, ke li ne posedas la normalan lingvon,
  la <i>realan</i>. Subjektiva mi estas, ĉu ne? Kompreneble! Sed ĉu ne ankaŭ ili, kiuj kondamnas <i>mal-</i>?</p>

</section>

  </body>
</html>
