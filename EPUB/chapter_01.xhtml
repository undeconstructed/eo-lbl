<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head>
    <title>La bona lingvo - ĉapitro 1</title>
    <link href="style/style.css" rel="stylesheet" type="text/css"/>
  </head>
  <body class="part">

<section class="chapter" epub:type="bodymatter chapter" id="chapter_01">

  <h2>1. Enkonduke</h2>

  <h3>La bona lingvo</h3>

  <p>Pri la bona lingvo mi babilos kun vi, se vi konsentas. “Bona
  kiurilate?” vi demandas sendube, konscia pri la multaj sencoj de tiu
  vorto. “Ĉiel,” mi respondas. Ĝuste tion mi ŝatas pri tiu lingvo, ke laŭ
  tiom da aspektoj ĝi bonas al mi.</p>
  <p>Bona en la senco <i>bongusta</i>, ekzemple. Mi ĉerpas ĝuon el ĝi, kompareblan kun la plezuro, kiun havigas bona manĝo aŭ vino riĉ-aroma. Bona kiel <i>bona muziko</i>: orelplaĉa, melodia, ĝojdona per la simpla harmonio de siaj sonoj. Bona, kiel oni parolas pri <i>bona ŝerco</i>: trafa mi trovas ĝin, kapabla bele kaj laŭcele tuŝi. Bona, kiel <i>bona okazo</i>.
   Vi sopiris havi libron elĉerpitan, kaj jen hazarde en brokanta librejo
  vi trovas ĝin. Ne perfektan: iom makulitan, kaj kun unu aŭ du paĝoj ete
  ŝiritaj. Sed ĝi malmulte kostas, kaj vi akceptas ĝin kiel trezoron.
  Simile, esperanton oni povas senti trezoro: ne perfekta, tute certe, sed
   tio estas bonaĵo; se perfekta, ĝi impresus malpli home. Gravas, ke ĝi
  kontentigas, ĉar ĝi respondas al sopiro. Bona trovaĵo multaj sentas ĝin.</p>
  <p><i>Morale</i> bona, ankaŭ, ĉar ĝi havas konsideron por la etuloj, por
   tiuj, kiuj ne apartenas al prestiĝaj kulturoj aŭ al favorata sociklaso.
   Estas pensige vidi, kiel altranguloj miskomprenas sin reciproke,
  fuŝ-uzante lingvojn, kiujn ili ne regas, aŭ kiel ĝenate ili rilatas
  inter si pere de tradukistoj, malgraŭ la longaj studoj, la potenco, la
  povo ne ŝpari. Dum ĉe ni plej ordinaraj homoj, sen mono, sen diplomoj,
  interkompreniĝas kvazaŭ propralingve. Jes, morale bona, ĉar ĝi montriĝas
   pli justa ol iu ajn alia metodo interkulture komuniki.</p>
  <p><i>Psikologie</i> bona. Ĝi estas kvazaŭ modelo de psika sano. La
  plimulto el la lingvoj estas nek tre konsekvencaj, nek tre liberaj. Sed
  nia bona lingvo portas koheron al plej alta supro, kaj lasas al ni pli
  da libera elekto, en la maniero esprimi nin, ol iu ajn alia komunikilo.
  Tre rigora ĝi estas, kaj postulas disciplinon (ni nur pensu pri la <i>n</i>-finaĵo), sed kadre de tiu rigoro, kiom da libereco ĝi havigas al ni! En kiu lingvo eblas elekti laŭplaĉe inter <i>mi vin dankas</i>, <i>mi dankas vin</i> kaj <i>mi dankas al vi</i>? Inter <i>li ludas gitaron kun fervoro</i> kaj <i>li fervore gitaras</i>?
   Precize la rigora senco de la finaĵoj liberigas la koron kaj la menson,
   stimulas kreemon fekunde. Tial spontaneco trovas en ĝi eblojn plene
  disvolviĝi, kiuj ne havas similon alilingve. Kiu scias tiel bele
  akordigi rigoron kun libereco, penson kun sento, tiu estas psike
  enviinde sana.</p>
  <p>Bona en la senco <i>bonkora</i>. Helpema, kiel <i>bona amiko</i>.
  Kiom da problemoj ĝi helpas solvi ĉe vojaĝantoj! Kiom da ĝojo ĝi
  alportas, vibrigante la korojn samtakte, kreante tiujn okazojn, en kiuj
  ni interkulture retroviĝas, ĉefe por <i>amikumi</i>, laŭ la bela,
  profunde homa esprimo de Roger Bernard! Kiel bone ni sentas nin,
  babilante per ĝi! Intensan dankemon mi sentas, kiam mi pensas pri tiu
  aspekto de ĝia boneco: ĝi stimulas bonajn sentojn, kiuj igas la vivon
  pli riĉa. Ĝi disradias bonecon.</p>
  <p>Bona lingvo, kontraste al malbona lingvouzo. Kion signifas uzi
  malbonan lingvon? Neklara esprimo, eble. Tamen ni diras, ke tiu aŭ tiu <i>bone</i> parolas aŭ verkas, tiu alia <i>malbone</i>.
   Devas esti io ĝusta en tiu juĝo, eĉ se la meza esperantisto ne povus
  taŭge precizigi, kio. Jes, pli bona lingvo kaj lingvo malpli bona
  ekzistas tiusence. Sed kio estas la bona lingvo?</p>
  <p>Pri tiu <i>bona</i> lingvo – en la diversaj sencoj de la vorto – mi
  ŝatus dividi kun vi la fruktojn de mia meditado. Sed, kiam mi traktos
  pri punktoj, pri kiuj homoj disopinias, bone konsciu, ke mi esprimos nur
   mian senton, aŭ la konkludon de mia pripensado, ne “veron”, kiun mi
  volus trudi, timante, ke, se oni ne respektos ĝin, esperanto disfalos.</p>
  <p>Mi fidas je la sana prudento de nia kolektivo. Esperanto, kiel ĉiu
  vivanta lingvo, prezentas diversajn formojn; ili estas kelkfoje tre
  rivalaj, ĉar ili spegulas konkurajn konceptadojn pri la esenco de monda
  komunikilo. Eble du formoj de esperanto kunekzistos senĝene, same kiel
  nun kunekzistas la brita kaj la usona formoj de la angla. Sed pli
  probable la historia evoluo favoros unu el tiuj formoj. Miaopinie, neniu
   aŭtoritato elektos. Decidos, nekonscie, la uzantaro, laŭ ekvilibro
  inter bezonoj kaj ebloj, inter diversaj manieroj taksi belecon kaj
  klarecon. Instinkte ĝi trovos, kio plej bone taŭgas por ĉiuj en la
  lingvo-evoluiga ludo. Tiel ja lingvo disvolviĝas. Kaj, kvankam tion
  multaj ŝajne ankoraŭ ne rimarkis, esperanto ne plu estas projekto; ĝi
  estas lingvo.</p>
  <p>Jes, pri ĉio ĉi mi dezirus ĉi-verke babili. Sed, eble, unue, mi klarigu, kial.</p>

  <h3>Iom pri la fono de ĉi tiu verko</h3>

  <p>De pluraj flankoj oni petas min verki broŝuron por difini mian
  starpunkton pri esperanto iom pli detale ol en la kelkaj artikoloj,
  kiujn mi publikigis. Mi tion des pli volonte faros, ĉar mi ricevas,
  letere aŭ parole, multajn demandojn pri tiu aŭ alia punkto, kaj ofte mi
  pensis, ke estas bedaŭrinde ne publikigi la respondojn, ĉar, kiel ajn
  subjektivaj ili estas, ili povas interesi pli ol unuopulon.</p>
  <p>Mi ĵus uzis la vorton <i>subjektiva</i>. Iom da komentado necesus
  tiurilate. Mi ŝatus objektivi. Sed de pluraj jardekoj nun mi observadas
  diskutojn pri lingvoj, en kadroj plej diversaj, kaj ĉiufoje min frapas
  la konstato, ke objektiveco tiukampe aperas neebla. Kial? Verŝajne ĉar
  lingvo estas tiel intime ligita al la kerno de nia konscio pri ni mem
  kaj pri nia identeco, samkiel al la prarilatoj kun tiuj, kiuj instruis
  al ni paroli (plej ofte la patrino), ke nia sinteno pri ĝi estas multe
  pli ol intelekta starpunkto, eĉ se tion ni ne povas vidi mem: ĝi estas
  interplektita kun primitivaj sentoj kaj emocioj kuŝantaj tre profunde en
   ni, kiuj sen nia scio enmiksiĝas tuj ĉe mencio de lingvo. Tial diskuto
  pri lingva punkto emas eksciti nin pli ol la situacio pravigus.</p>
  <p>Objektivi mi do provos, sed kun plena konscio, ke, plej probable, ne
  prosperos al mi. Por ke vi povu rigardi miajn konsiderojn kun kiel eble
  plej granda distanco – t.e. por ke vi povu juĝi, kion mi ĉi-sube diros,
  restante kiel eble plej libera, plej neinfluata de mi – mi tuj klarigos
  la fontojn de mia prilingva subjektiveco. Pli bone komprenante, kiel kaj
   kial mi alvenis al mia nuna vidpunkto, vi povos pli ĝuste taksi, kiom
  ĝi validas via-kaze. Mi esperas, ke vi bonvolos afable pardoni tian
  sinprezenton: ĝi ŝajnas al mi necesa, por ke ĉio estu klara inter ni. Se
   tiu historio ne interesas vin, transiru tuj al la dua ĉapitro.</p>

  <h3>Stranga esperantisteco</h3>

  <p>Mia intereso pri lingvoj sendube fontas el mia junaĝa malkovro de
  esperanto, kiu okazis jene. Mi estis naŭjara, kiam trafis en miajn
  manojn multlingva presita papereto, kiu akompanis tiuepoke (1939, 1940)
  filmojn produktatajn de la firmao Gevaert. Ĝi entenis du partojn; la dua
   titoliĝis <i>Garantio</i> kaj pri la unua mi memoras nur, ke ĝi komenciĝis per la vorto <i>Senpaga</i>.
   Tiu vorto kvazaŭ hipnotigis min, tiom ĝi malsimilis al sia traduko en
  la aliaj lingvoj. Kaj jen fulme ekkompreno ekbrilis en mi: en mia loka
  dialekto, ja, <i>/sẽ/</i> signifas “sen” kaj <i>/pají/</i> “pagi”. Ke en tiu lingvo kun la stranga nomo (stranga per tio, ke ĝi elvokis nek landon nek popolon) la franca <i>gratuit</i>
   esprimiĝas per unu vorto kunmetita el la ideoj “sen” kaj “pagi”, tio
  estis pli ol mirinda: admirinda. Tiusekunde mi enamiĝis al la lingvo.
  Kaj mi decidis, ke iam mi scios ĝin.</p>
  <p>Dum du jaroj mi provis trovi manieron lerni la miraklan lingvon, sed vane. Mi trovis en la granda franca vortaro <i>Larousse</i>
   mallongan klarigon indikantan la funkcion de ĉiu finaĵo, kaj per ĝi mi
  analizis mian Gevaert-dokumenton, pli kaj pli admire, sed ankaŭ pli kaj
  pli malĝoja pri la nepovo lerni plu. Unu el miaj onkloj estis siatempe
  esperantisto kaj ankoraŭ havis librojn pri la lingvo, sed li loĝis
  malproksime kaj pri lia iama aparteno al la movado mi eksciis nur post
  pluraj jaroj.</p>
  <p>Fakte, min helpis hazardo. En iu subtegmento, amiko trovis malnovan
  volumon, kiu estis bindita kolekto de revuo porknaba el la jaroj 20-aj.
  En ĉiu numero troviĝis esperanto-leciono. Avide mi ĵetis min sur ĝin.
  Post eble tri monatoj mi legis la lastan tekston, kiun mi plene
  komprenis. Kvankam mi neniam uzis la lingvon aktive, escepte por fari la
   ekzercojn, mi havis la senton, ke mi nun posedas ĝin. Eble miaj
  subjektivaj starpunktoj pri la lingvo devenas de tio, ke el tiu iluzio
  mi neniam resaniĝis. Estis infaneca reago: la fakto, ke mi atingis la
  lastan lecionon, signifis por mi, ke mia studo nun estas kompleta.</p>
  <p>Iusence, ĝi montriĝis kompleta: mi povis per ĝi esprimi ion ajn. La
  radikaro, kiun mi disponis, estis limigita. Sed la ebloj kombini, kiujn
  la strukturoj de la lingvo al mi havigis, estis tiel vastaj, ke mi ne
  devis peni multe por trovi solvon al ĉiuj esprimproblemoj. Mi bedaŭrinde
   ne memoras verajn ekzemplojn, sed la sistemo estis jena: se mi bezonis
  vorton por la koncepto “imagu al vi” kaj tiu ne troviĝis en mia
  vortprovizo, neniam mi pensus, ke mi povus enkonduki novan radikon, mi
  provis esprimi la ideon per la haveblaj elementoj. Mi do diris,
  ekzemple, <i>bildigu al vi</i> aŭ <i>prezentu al vi</i>. Se mankis la vorto “traduki”, mi diris <i>translingvigi</i> aŭ <i>alilingvigi</i> aŭ uzis formon kiel <i>esperantigi</i>, <i>elangligi</i>,
   k.s. Fakte, kiel dirite, la du menciitaj radikoj troviĝis en mia
  vortareto, sed mi tamen uzis ankaŭ la sinonimojn, kiujn mi elpensis, ĉar
   ĝuste la fekundeco de la vortfara sistemo estis por mi plej dankoveka
  donaco, senkompare ĝojdona.</p>
  <p>Tiutempe, mi ne sciis, ke ekzistas esperantistoj. La plenkreskuloj,
  kiujn mi demandis pri la verko de Zamenhof, respondis, ke temas pri
  fiaskinta projekto, aŭ pri speco de eksperimenta lingvo, kiun neniu iam
  ajn parolis.</p>
  <p>Negrave. Mi tiom enamiĝis al ĝi, ke ĝi fariĝis la lingvo plej uzata
  en mia pensado. Kiam mi estis sola, mi parolis per ĝi laŭtvoĉe, por
  frandi ĝiajn sonojn, kaj probable ankaŭ por la plezuro konstati, kiel
  kontentige vortoj surprize trafaj spontane formiĝas en mi. Mi ne serĉis
  tiujn vortojn. Mi nur havis penson, kaj eldirante ĝin, mi mire rimarkis
  ian novkombinon, kiun mi trovis plaĉa kaj esprima. Kun ĉiu tago kreskis
  mia admiro al la lingvo. Mi uzis ĝin por verki taglibron, en kiu lokiĝis
   ankaŭ multaj kantoj kaj poemoj.</p>
  <p>Post iu tempo, unu el miaj fratoj lernis la lingvon, kaj, ĉar la
  cirkonstancoj apartigis nin dum unu jaro, ĝi iĝis tiutempe nia letera
  komunikilo. Ĝi rolis por ni kiel sekreta lingvo. Perfekte taŭga.</p>
  <p>Kaj jen, kiam mi estis 15-jara, sekve al du hazardoj, kiujn detaligi
  estus tro tede, mi ekkonis la esperanto-movadon. Mi estis ege ĝoja
  ekscii, ke mia frato kaj mi ne estas soluloj, ke ankaŭ aliaj homoj
  admiras la zamenhofan mirindaĵon, kaj aktive uzas ĝin. Ve! La unua
  renkonto estis katastrofa. Mi defalis de plej alte. El la vundo (la <i>traŭmo</i>,
   se vi preferas fakĵargoni), kiun mi travivis tiufoje, mi neniam
  resaniĝis. Tiuj franclingvanoj parolis ne tre flue, multaj eĉ preskaŭ
  balbute, pro nebona regado de la lingvo, kaj ili uzis, kun terura
  lastsilaba akcentado, ĉiaspecajn vortojn, kiujn – laŭ mia impreso – ili
  simple ĉerpis el aliaj lingvoj, ĉefe el la franca, maskante la fremdecon
   per esperantaj finaĵoj.</p>
  <p>Eble jam okazis al vi, ke en malnova urbo vi ege ŝatis placon, ĉar
  ĝin ame kaj arte aranĝis, antaŭ longe, homoj plej talentaj, kaj jen vi
  revenas post iom longa restado alilande, antaŭĝojas la revidon kaj ...
  ĉio estas fuŝita. La harmonion de la loko oni mortbatis: malaperis la
  malnovaj tilioj, kiuj ornamis ĝin kaj plaĉe bonodoris, staras nun
  moderna alta konstruaĵo, kiu fuŝas la tutan etoson, oni forprenis la
  antikvan fontanon por fari spacon por la aŭtoj, unuvorte, oni multrilate
   difektis ion plej karan al via koro. <i>Sakrilegio!</i>, vi diras al vi, amare.</p>
  <p>Tian senton mi havis, renkontante miajn unuajn esperantistojn. Ili
  difektis ion, kio estis sankta. Ili ne konsciis la belecon. Pri la
  fekundeco de la genia sistemo, ili ŝajne havis neniun ideon. Kaj la
  lingvon ili tiom komplikis al si, ke ili ne povis uzi ĝin flue. Mi
  sentis min perfidita.</p>
  <p>Sed samtempe mi eksciis, ke esperanto uziĝas tutmonde. Jes, eĉ en
  Japanio kaj Ĉinio, eĉ en Orienta Eŭropo, eĉ en Sudameriko. Resti sola
  kun mia riĉa, flua, sed bazvorta lingvo estus stulte. Por la kontaktoj
  mi do rezignacie akceptis (iom) ŝanĝi mian lingvaĵon. Baldaŭ mi
  korespondis kun diverslandaj esperantistoj, i.a. knaboj el orienta Azio,
   samaĝaj kiel mi, kun kiuj mi interŝanĝis plej interesajn leterojn. Kaj
  jen dua surprizo: iliaj leteroj, kvankam ne plene laŭnormaj gramatike,
  estis en la sama lingvo, kiun mi sola, aŭ kun mia frato, praktikis dum
  tri jaroj! Ni povis tuŝi ĉiajn temojn, kaj perfekte interkompreniĝis. Ni
   intersendis ŝercojn kaj poemojn, kaj por tio ne necesis dikaj vortaroj.
   Mi retrovis plezure la <i>bonan lingvon</i>, kiun mi tiom amis ...</p>

  <h3>Tri pliaj konvinkofontoj</h3>

  <p>Al tiu historio mi devas aldoni tri faktojn por klarigi, kial mi
  preferas kombini elementojn el la baza provizo, kiam tio eblas por
  esprimi la koncernan ideon, ol uzi vortojn transprenitajn el nacilingvo.</p>
  <p>Unue, mia ĉina korespondanto enkondukis min en sian lingvon, kaj mi
  efektive ĝin plu lernis, ĝis, post multaj jaroj, mi ricevis diplomon pri
   ĝi. Mi do rimarkis, ke er-kombinemo ne estas fantazio mia, sed ke
  ekzistas lingvoj, en kiuj ĝi estas la normala maniero riĉigi la
  vortaron. Ŝokis mian senton pri justeco, ke kiam mi, okcidentano,
  unuafoje en mia vivo renkontas en ĉina teksto la vortojn “helikoptero”
  aŭ “teologio”, mi ilin tuj komprenas, malgraŭ la plena ĉineco de ilia
  aspekto, ĉar ili estas formitaj el jam konataj eroj, dum ĉino lerninta
  esperanton devas ĉu diveni laŭ la kunteksto (sed ne ĉiam estas
  kompreniga kunteksto), ĉu traserĉi vortaron, ĉu miskompreni (<i>teologo</i> unuavide ŝajnas esti fakulo pri teo; ni ja nomas <i>vinologo</i>
   la fakulon pri vino, kaj en lando, kie estas multaj specoj de teo, kun
  subtilaj aromnuancoj, ekzistas rilate al teo homoj kompareblaj al
  vinologoj pri vino). Ankoraŭ nun, la neegaleco sentiĝas dolore: kial mia
   lingvo stumbligas lin, dum lia min helpas?</p>
  <p>Dua grava faktoro en mia starpunkto estas, ke mi fariĝis tradukisto
  en UN. Nu, profesia tradukisto ne rajtas fabriki lingvon laŭplaĉe. Lia
  tasko estas transigi en sistemon, kiu estas, kio ĝi estas – kun la
  propraj mankoj kaj limigoj – pensojn esprimitajn en alia sistemo. En UN,
   ni tradukis ĉefe el la angla. En tiu lingvo ekzistas grandega kvanto da
   vortoj, kiuj ne havas samsencaĵon en la franca. Ĉiufoje, kiam
  tradukisto renkontas vortojn kiel <i>to fix</i>, <i>pattern</i> aŭ <i>issue</i>,
   li devas elpensi taŭgajn manierojn esprimi la ideon laŭ la koncerna
  frazo, ĉar li ne disponas jam-pretajn francigojn, ĉiatekste uzeblajn,
  same kiel ne ekzistas jam-preta francigo de vortoj kiel <i>trafa</i>, <i>taŭga</i> aŭ <i>amikumi</i>.
   Alivorte, tradukisto, se li volas konservi sian postenon, devas akcepti
   la principon “mi adaptu min al la lingvo, ne la lingvon al mi”. En UN
  mi travivis rilate la francan ion similan al tio, kion mi sentis kiel
  12-jarulo rilate al esperanto: la sistemon mi ne rajtas ŝanĝi, mi trejnu
   min trovi la solvojn al la esprimproblemoj kadre de la sistemo. Nur tia
   disciplino, miaopinie, ebligas plene malkovri la riĉaĵojn, kiujn ĉiu
  lingvo latente portas en si.</p>
  <p>La tria faktoro estas, ke forlasinte la tradukan profesion, mi
  fariĝis plifeliĉigisto. Bonvolu pardoni la enkondukon de tiu vorto, sed
  ĝi estas trafa ekzemplo pri miaj esprimproblemoj. En la franca, mi
  neniam scias, kiel difini min laŭprofesie. Mi oficiale estas
  psikanalizisto kaj psikoterapiisto. Sed psikanalizo inkluzivas teoriojn
  kaj praktikojn, kiujn mi ne aprobas kaj ne uzas, kaj “terapiisto”
  elvokas la kuracadon de malsanulo, dum la homoj, kiuj venas al mi, ne
  estas speciale malsanaj. Mia agado konsistas el tio, ke mi helpas (aŭ
  provas helpi) ilin fariĝi pli feliĉaj. Esperanto ebligas esprimi
  unuvorte, kion mi franclingve povas klarigi nur per longa frazoĉeno.</p>
  <p>Estu kiel ajn, fakto estas, ke homoj venas rakonti al mi plej
  konfidence pri sia vivo, siaj problemoj, siaj sentoj, sonĝoj kaj revoj.
  Ili pritraktas la sencon de la vivo, la malfacilon orientiĝi en la
  politikaj, sociaj aŭ ekonomiaj realaĵoj, ili raportas pri sia religia
  historio kaj siaj seksaj ĝenoj, unuvorte ili parolas pri ĉio ajn. Kelkaj
   – ĉefe intelektuloj – komence parolas per komplika lingvo. Sed ju pli
  kreiĝas etoso de fido, ju pli ili profundiĝas en la fundaj tavoloj de
  sia psiko, des pli la vortprovizo fariĝas baza. Kial? Verŝajne ĉar tio
  sufiĉas kaj montriĝas pli efika.</p>
  <p>Mia sperto estas, ke la komunikado tiam disvolviĝas pli bone, kaj tiu
   malkovro de simpla lingvaĵo por esprimi, tre nuance, malsimplajn
  faktojn kaj sentojn ŝajnas esti faktoro en evoluo al stato pli
  kontentiga. Eble malsimpla esprimado estas masko, kaj la transiro al
  alia maniero eksterigi sin signas pliproksimiĝon al la vero, al la
  realo. Kaj vero efikas sanige. Mi do scias, pro sperto ĉiutaga, ke plej
  simplaj lingvaj rimedoj ebligas komuniki je ege alta grado de
  komplekseco. Tiun miraklon ni ŝuldas al la senfinaj ebloj de kombinado.
  La sep notoj de la gamo ebligas verki mirindajn simfoniojn, kaj la
  dudekkelkaj literoj de nia aboco komunikas same profundajn pensojn, kiel
   komplika, plurmilsigna sistemo de hieroglifoj.</p>

  <h3>La francoj kaj mi</h3>

  <p>En ĉi tiu verko mi plurfoje priparolos francajn kutimojn, la francan
  pens- kaj edukmanieron, la francan influon al esperanto. Plej ofte
  kritike. Certe tio estas kampo, en kiu mi ne povas objektivi, kaj mi
  esperas, ke miaj francaj legantoj komprenos mian partiecon kaj sukcesos
  defendi sin kontraŭ miaj asertoj, kiuj riskas esti troigitaj.</p>
  <p>Dum dekkvin jaroj de mia vivo, mi troviĝis en la nekomforta situacio
  esti nefranca francparolanto meze de francoj, el kiuj la plimulto estis
  parizaj. Sed la rilatoj kun tiu francaro, intelektuloj vivantaj ekster
  Francio, estis ege malfacilaj. Tre ofte ili alprenis superecan sintenon,
   al kiu mia antaŭa vivo tute ne preparis min, kaj al kiu mi ne sciis,
  komence, trovi taŭgan reagon. La kaŝita mesaĝo en iliaj diroj estis:
  “Kiel vi povas esti tio, kio vi estas, tiel malsama ol ni?” Ofte ili
  vundis min. Ofte, sub miaj okuloj, ili humiligis aliajn, kies sola kulpo
   estis, kiel ĉe mi, esti nefranco, aŭ ne esti trapasinta la francan
  lernejsistemon kaj do havi en sia kulturo nepardoneblajn truojn. Tiuj
  homoj konstante funkciis antaŭjuĝe, kaj mia neakcepto de tiu maniero
  pensi incitis ilin.</p>
  <p>Mi konscias nun, ke tio estis psike nesana medio, kaj ke estus terura
   eraro juĝi la francojn laŭ tiuj strangaj specimenoj. Sed la amasefiko
  estis tia, la vundado tiel ofta, ke tiu sperto stampis min. Eble io tro
  akra en miaj juĝoj pri la franca lingvo, aŭ pri la rilato de la francoj
  al esperanto, fontas el tiuj inferaj travivaĵoj. Ree mi konstatas,
  malfiere, ke mi ne kapablas objektivi. Mi ŝatus, sed ... Ne postulu, ke
  hundo, kiun infanoj ade turmentis, ne boju, kiam infano pasas, eĉ plej
  bonkora kaj hund-ama.</p>
  <p>Tamen mi emfazu, ke similan agmanieron mi preskaŭ neniam renkontis ĉe
   francaj esperantistoj. Tio pensigas, ke esperanto utile distancigas de
  aĉaj naciaj kutimoj, aŭ ke venas al ĝi homoj, kiuj tiujn ne aprobas.</p>
  <p>Ĉu mi tedis vin, parolante pri mia persona historio? Mi petas vian
  amikan pardonon. Precize ĉar mi kredas, ke vero multe helpas solvi
  problemojn, mi nepre devis rakonti la veron pri mi. Nun vi scios, kie
  fontas mia eventuala partieco. Kaj sekve via juĝo estos pli libera.</p>

</section>

  </body>
</html>
